---
title: Messaggio di un morto ancora vivo
image: INUTILE.jpg
created_at: 2019-12-15 10:00:50.000000000 Z
author: Inutile
layout: post
category: inutile
tags: inutile
original_link: http://rivista.inutile.eu/2019/12/messaggio-di-un-morto-ancora-vivo/
---

<a href='http://rivista.inutile.eu/2019/12/messaggio-di-un-morto-ancora-vivo/' target='_blank' > Leggi su Inutile</a>
<p>Cosa farò senza di te?<br />
Quando sarò morto<br />
quando sarò solo,<br />
morto e senza corpo<br />
in uno spazio sconosciuto?<br />
Potrei venirti in aiuto<br />
con qualche numero fortunato<br />
seguire la tua guida incerta<br />
per proteggere l’auto<br />
dai pericoli della tangenziale.<br />
Potrei apparirti nel sonno<br />
e chiederti perdono<br />
per il mio debole corpo<br />
scusarmi d’averti lasciata<br />
sola a risolvere le beghe<br />
con la casa da spazzare dalla polvere<br />
il vicino rimbambito, il mutuo<br />
l’armadio da svuotare<br />
dai vestiti che un parente<br />
con la mia stessa taglia<br />
un giorno o l’altro<br />
indosserà controvoglia.</p>
<p>Chi mi ricorderà la sera<br />
che devo lavare i denti<br />
portare in cortile la spazzatura<br />
che sono anch’io un essere speciale?<br />
Con chi parlerò della Luna e del futuro<br />
a chi poggerò la testa sulla spalle<br />
sgranocchiando popcorn<br />
davanti a un film di Woody Allen?</p>
<p>In un sogno di una notte d’estate<br />
fingendo di non essermene andato<br />
vestito da prete, da arlecchino<br />
da pirata, da cretino, da soldato<br />
rivolgerti ancora la parola<br />
per ricordarti quanto siamo stati felici.<br />
Diventare terra e sostenerti<br />
mentre passeggi o pedali in bici.<br />
Carezzarti come brezza<br />
in una pausa dai giorni bui<br />
mentre torni a casa o te ne vai<br />
per i fatti tuoi.</p>
<p>Invece di annoiarmi<br />
della mia nuova forma<br />
delle banali soluzioni<br />
d’esistenza e redenzione<br />
offerte dalle fedi conosciute<br />
sarebbe bello ritornare<br />
di tanto in tanto<br />
a farti compagnia<br />
quando scegli le verdure<br />
il formato della pasta<br />
il colore della stoffa di un vestito.<br />
Quando resisti alle storture<br />
della misera esistenza<br />
affondando in qualche libro<br />
il tuo naso fuori moda.</p>
<p>Lo so, anziché lasciare la tua mano<br />
avrei dovuto confessarti un segreto<br />
portarti ancora in viaggio, lontano<br />
aggrapparmi alla mia pelle<br />
per sfuggire all’unico destino<br />
che l’amore non è capace di cambiare. </p>
<p>Ascolta <em><a href="https://inutile.eu/wp-content/poesia/messaggio_di_un_morto.mp3" target="_blank" rel="noopener noreferrer">Messaggio di un morto ancora vivo</a></em> letto dall’autore</p>