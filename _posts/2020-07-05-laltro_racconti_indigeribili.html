---
title: L'altro | Racconti Indigeribili
image: CRUNCHED.jpg
created_at: 2020-07-05 06:02:16.000000000 Z
author: Crunched
layout: post
category: crunched
tags: crunched
original_link: https://www.crunched.it/leggere/racconti/1221-l-altro-racconti-indigeribili-nadia-caruso.html
---

<a href='https://www.crunched.it/leggere/racconti/1221-l-altro-racconti-indigeribili-nadia-caruso.html' target='_blank' > Leggi su Crunched</a>
<p><img src="https://www.crunched.it/images/img_crunched/_racconti/laltro/laltrobanner.jpg" /></p><p dir="ltr"><br /><img src="https://www.crunched.it/images/img_crunched/_racconti/laltro/laltro.jpg" alt="" /><br /><sub>© illustrazione di Irene Cavalchini</sub></p>
<hr />
<p dir="ltr">L’ALTRO </p>
<p dir="ltr"><br />L’esterno era sicuro.<br />Ne parlavano ai telegiornali, alla radio, nei salottini di quelle strane trasmissioni piene di star glitterate dagli occhi rifatti e i seni esageratamente sproporzionati.<br />Bionde espressioni vagamente vuote davano aggiornamenti in tempo reale su quanto tutto fosse finito in modo così incredibilmente veloce: canali diversi, stesse facce vuote, stessa disinformazione. Si chiese se gente di quella stregua venisse anche pagata e ancora peggio, si chiese se chi stava ad ascoltarla ci credesse davvero a tutte quelle stronzate. Spense la tv e la ricoprì alla buona con il telo di cotone abbandonato lì vicino, conosceva già la risposta.<br />La notte aveva lasciato il posto al giorno e poi alla notte successiva, all’esterno dell’appartamento il tempo era trascorso, e col succedersi dei giorni, nella presunta normalità della vita che inesorabile continuava ad andare avanti, <em>l’esterno era diventato sicuro.</em> <br />Tutti erano nuovamente scivolati nella quotidianità con precisione quasi metodica. I sopravvissuti erano andati avanti, e lo avrebbero fatto fino a poter confinare e confondere la realtà appena trascorsa nella trama dell’ennesimo film strappacervello di Lynch o Nolan.</p>
<p dir="ltr">Il ragazzo attraversò a passi sicuri la stanza ed aprì uno degli stipetti della cucina, ne osservò velocemente il contenuto, la mano poggiata sulla maniglietta dell’anta.<br />Tutto era tornato a posto, gli altri lo affermavano con una tale sicurezza e un tale sollievo che era difficile non crederci. Strinse la presa sulla maniglia quasi senza accorgersene, le nocche sbiancarono per un attimo.<br />Il morbo era dilagato, aveva consumato carni e membra, il morbo aveva spezzato vite… come potevano pensare che tutto fosse già finito? Barricati nell’appartamento, gli inquilini cercavano ancora di sfuggire a tutte le menzogne che l’esterno tentava di propinare.<br /><strong>“Stiamo finendo il caffè…”</strong> mormorò, richiudendo l’anta, le nocche avevano ripreso il solito colorito rosa smunto.<br /><em>L’altro</em> stava seduto per terra con le gambe incrociate e le mani sul volto, assorbì passivamente l’informazione e il suo viso apatico assunse una nota di vaga disperazione per una frazione di secondo, appena percettibile sotto le sue dita, l’increspatura di un enorme lago in procinto di ghiacciarsi.<br /><strong>“Ma a noi serve il caffè”</strong> disse con voce tremante. L’informazione era arrivata, il lago si era appena ghiacciato.<br />Le finestre erano chiuse, la porta serrata, l’ambiente era tutto in penombra nonostante fosse pieno giorno.<br />Le tende, costantemente tirate, lasciavano di tanto in tanto entrare uno spiraglio di luce grigia, sporcata dal sudiciume di vetri che sembravano non essere stati lavati per anni.<br />Il più sicuro dei due tirò quasi impercettibilmente la tenda verso di sé, il tempo di un’occhiata verso la strada.<br /><strong>“Lo so”</strong> rispose. <br />C’era, in quella sporcizia, un che di innaturale, di artificioso, come se qualcuno si fosse preso la briga di imbrattare le finestre di proposito, una sorta di lurida e opprimente barriera a schermare l’esterno.<br /><strong>“Cosa faremo?”</strong> chiese lagnoso <em>l’altro</em>. Era stato così fin dall’inizio, da quando era arrivato non era stato altro che un susseguirsi di domande e incertezze alla quali lui aveva dovuto trovare una soluzione.<strong>“Troveremo un modo.”</strong> Concluse, trafugando un’ultima occhiata all’esterno.<br />La gente procedeva per la strada a passo spedito, un piede davanti all’altro, in un’inquietante aura di normalità. Volti semicelati e sorridenti nonostante tutto, la chiamavano resilienza, volti ammaestrati alla resa come cagnolini a cui avevano insegnato a riportare una pallina inesistente che stupidamente continuavano ad aspettare. Richiuse la tenda di scatto, disgustato. Lui la chiamava idiozia, quell’aria di sprezzante quiete con cui a frotte affrontavano marciapiedi e bar e negozi di ninnoli insignificanti senza che da questo dipendessero le loro vite. Idiozia, pura e innegabile.<br /><strong> “Cosa faremo?</strong>” incalzò ancora <em>l’altro</em> accarezzando il pavimento, coprendo con il palmo aperto la superficie lucida delle mattonelle e il suo riflesso. La sua era una domanda più rivolta a loro che al coinquilino. <br />La reclusione era stata difficile per <em>l’altro</em>.<br />All’inizio <em>l’altro</em> aveva lasciato scorrere i secondi in silenzio, con pazienza, aspettando che questi finalmente si accumulassero… <em>l’altro</em> lasciava scorrere tutto con stupida e ottusa pazienza senza agire,  ma i secondi non aumentavano mai, i secondi restavano sempre e solo secondi, <em>l’altro</em> contava e contava ma i secondi non aumentavano mai. E la pazienza si era tramutata pian piano in angoscia e in ansia e insicurezza e paura, e i maledettissimi secondi erano sempre lì, a beffarsi dell’<em>altro</em> e prendersi gioco di lui, senza che questo riuscisse a trovare la forza per reagire. E non mangiava e non dormiva l’<em>altro</em>, perché sapeva che se si fosse distratto lo scorrere del tempo gli sarebbe sfuggito da sotto le dita, senza che se ne accorgesse, come i granelli di sabbia in una clessidra opaca. E rinunciare al cibo era stata poca cosa, rinunciare al sonno lo era stato ancora meno, il fulcro della sua esistenza erano solo quei dannati dannatissimi secondi, che imperterriti continuavano a ignorarlo. All’ennesima tazza di caffè lui e l’<em>altro</em> si erano finalmente incontrati, così, per caso, e la distorsione di quel tempo malato si era finalmente interrotta. Il signor Tempo aveva finalmente ricominciato a scorrere. I secondi, impauriti dalla sua presenza si erano sommati in minuti e poi in ore e giorni, ma non sarebbero mai stati abbastanza forti per spezzarlo o per beffarsi di lui, lui non era l’<em>altro</em> e l’<em>altro</em> lo sapeva, lo aveva sempre saputo. E più il tempo scorreva più Lui diventava forte, più l’<em>altro</em> capiva di essergli succube, di essere diventato qualcosa di diverso da sé, qualcosa di meno codardo, qualcosa di migliore. L’<em>altro</em> lo odiava, ma sapeva anche di aver bisogno di lui, e nel preciso istante in cui lo capì smise di guardarsi allo specchio, andò in cerca di ogni singola superficie riflettente in giro per la casa e la coprì, in un modo o nell’altro. Non riusciva a sostenere il suo sguardo.</p>
<p dir="ltr">Nonostante questo il tempo continuava a passare, dentro l’appartamento, al sicuro, niente e nessuno avrebbe potuto cambiare lo stato logico di questa cosa. E il tempo era continuato a passare, un giorno, due film, cinque tazze di caffè, quarantasette mattonelle sul pavimento del bagno: la sua vita, la loro vita era una valanga inarrestabile. Malgrado la pantomima mediatica, l’esterno non sarebbe mai più stato sicuro davvero.<br /><strong>“Cosa faremo?” </strong> <br />Erano passati mesi, mesi, composti da settimane che erano divise in giorni, e ore, e minuti e secondi, solo grazie a lui. La loro mente era una valanga imponente, una pallina su un piano inclinato, persa in una corsa inarrestabile. Il morbo era all’esterno, loro, dentro.<br />E i mesi, i mesi erano prima uno e poi erano diventati due e loro, loro erano prima uno e poi due e il tempo continuava a passare sopra le quarantasette mattonelle sul pavimento del bagno.<br /><strong>“Cosa faremo?”</strong> <br />E l’appartamento era scivolato in penombra, una penombra nella quale si erano rinchiusi, e le finestre, così trasparenti così lucide, così insopportabilmente esposte al suo sguardo, al sudiciume dolciastro della natura umana. <br /><strong>“Cosa faremo?”</strong> <br />La loro mente, due, tre nugoli di polvere sotto il tappeto, 47 mattonelle sul pavimento del bagno, una valanga inarrestabile in pochissimi giorni, l’esterno fuori, loro dentro.<br />E il sudiciume esploso ovunque, con la potenza distruttiva di una bomba ad idrogeno che uccide dentro lasciando involucri vuoti, o troppo pieni, come la carta di una merendina impastata ma ancora chiusa.<br />Un involucro di pelle pallida ma intatta, sudicia ma intatta e troppo piena, la carta di una merendina impastata e sudicia.<br /><strong>“Cosa faremo?”</strong> <br />Una mente salda, due, una valanga inarrestabile e la decadenza e il sudiciume su quelle finestre troppo, troppo lucide. Il mondo fuori, loro dentro. Non sarebbe mai finita davvero.<br /><strong>“Cosa faremo?”</strong> nessuna risposta.</p>
<p dir="ltr"> <br />Scritto da <a href="https://www.facebook.com/nadia.caruso.79" target="_blank" rel="noopener noreferrer">Nadia Caruso</a><br />Illustrato da <a href="https://www.instagram.com/irenecavalchini//" target="_blank" rel="noopener noreferrer">Irene Cavalchini</a></p>
<p dir="ltr"> <img src="https://www.crunched.it/images/img_crunched/_racconti/laltro/laltro.jpeg" alt="" /></p>
<p dir="ltr" style="line-height: 1.3800000000000001; margin-top: 0pt; margin-bottom: 10pt;"><sub>L'altro | Racconto | Indigeribili</sub><br /><br /><br /><br /><br /><span style="font-size: 11pt; font-family: Calibri,sans-serif; color: #000000; background-color: transparent; font-weight: 400; font-style: normal; font-variant: normal; text-decoration: none; vertical-align: baseline; white-space: pre-wrap;"><br /></span></p>