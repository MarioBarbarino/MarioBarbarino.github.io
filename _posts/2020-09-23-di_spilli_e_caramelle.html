---
title: Di spilli e caramelle
image: SPAZINCLUSI.jpg
created_at: 2020-09-23 05:55:28.000000000 Z
author: Spazinclusi
layout: post
category: SPAZINCLUSI
tags: SPAZINCLUSI
original_link: http://www.spazinclusi.org/racconti/formazione/di-spilli-e-caramelle/
---

<a href='http://www.spazinclusi.org/racconti/formazione/di-spilli-e-caramelle/' target='_blank' > Leggi su Di spilli e caramelle</a>
<p style="text-align: justify">Dalla casa accanto arrivava il ronzio di una radio, o forse era quella di nonna, l&#8217;aveva dimenticata accesa al minimo da chissà quanto. Lei era di spalle a versarmi un succo di pompelmo, la schiena curva e la bottiglia mezza piena in entrambe le mani; un maglione di lana azzurra lavorato a mano e rimpicciolito dal tempo le fasciava i fianchi larghi.<br />
Io sedevo in poltrona e la sua scatola da lavoro era sul tavolo, sullo schienale di una sedia la gonna a fiori della farmacista da stringere di una taglia. Guardavo la sua scatola da lavoro e allo stesso tempo mi vedevo dal di fuori, come se un&#8217;altra me stessa sedesse sulla cassettiera alle mie spalle.<br />
Dov&#8217;era la latta dei bottoni? mi chiedevo, una latta tonda che nella mia testa conteneva pietre preziose e caramelle e gettoni per la felicità? Certe volte, mentre nonna la riponeva nell&#8217;armadio, la agitava un po&#8217; e da dentro arrivava un fracasso infernale, come mille maracas.</p>
<p style="text-align: justify">Allungai il braccio e rubai tre spilli dalla scatola, non so perché. Anzi, sì che lo so: avevo dei compagni di classe che ogni pomeriggio si fermavano dal Daniele a comprare le caramelle e per ogni euro che ne chiedevano ne mettevano in tasca una manciata ciascuno di nascosto, e poi passavano l&#8217;indomani a vantarsene (il Daniele era il proprietario della latteria sulla piazza centrale, teneva anche le caramelle sfuse divise per colore in certi altissimi cilindri trasparenti); forse volevo capire cosa provassero i miei compagni, se si potesse essere orgogliosi di un&#8217;azione così o se quelle caramelle in fondo alle tasche invece dello zucchero non lasciassero che briciole di vanità e paura andate a male.</p>
<p style="text-align: justify">Sulla via di casa sentivo freddo, l&#8217;umidità mi penetrava le ossa, era buio. Mi cadde uno spillo ma lo raccolsi subito; i tre spilli avevano le capocchie viola e brillavano come ametiste.<br />
Li appoggiai in camera mia, sul comodino, tra il quaderno dei disegni e l&#8217;elastico per i capelli. Nessun moto di orgoglio come nei miei compagni.<br />
Mamma venne a darmi la buonanotte e recitammo l&#8217;Ave Maria come al solito, a mani giunte e quasi sottovoce. Arrivate a «nell&#8217;ora della nostra morte, amen», mi convinsi più che mai che quel sonno che mi mettevo ad aspettare fosse in realtà la mia morte, e in qualche punto dei miei polpastrelli credevo davvero di meritarla, perché avevo rubato quei tre spilli a nonna.<br />
Nel buio della mia stanza, con l&#8217;acqua della doccia che andava perché c&#8217;era papà in bagno, e pareva una cascata o un temporale, mi convinsi anche che quei tre spilli fossero tutto ciò che mi riguardava, tutto ciò che mi definiva.</p>
<p style="text-align: justify">La notte opprimeva il mio corpo stanco e gli spilli sibilavano come serpenti dagli occhi cattivi e lucenti.<br />
Non riuscivo a dormire, qualcosa di appuntito pungeva i miei polpastrelli stretti tra le cosce; e sentivo il temporale battere sugli scuri, sebbene non piovesse, o era la scatola dei bottoni che si agitava in testa?<br />
Mi alzai di scatto, in qualche punto della schiena il pigiama si era appiccicato alla pelle sudata. Uscii e corsi a casa di nonna, il cuore mi batteva in gola, nelle ginocchia, nelle mani, avevo le guance in fiamme e le ossa gelate, avevo messo il cappotto? e le scarpe?</p>
<p style="text-align: justify">Nonna mi aprì, era fresca come se fosse mattina, mi sorrise e mi fece sedere in poltrona. Dalla casa accanto arrivava il ronzio di una radio, o forse era quella di nonna, l&#8217;aveva dimenticata accesa al minimo da chissà quanto.<br />
Mentre versava il succo di pompelmo dandomi le spalle, risistemai gli spilli nella sua scatola da lavoro nella stessa posizione sul tavolo; mi sembrò che nonna, con la bottiglia mezza piena in entrambe le mani, annuisse, e che all&#8217;improvviso le mie tasche si gonfiassero, piene di zuccherini, cioccolatini e liquirizie.</p>
<p style="text-align: center">*****</p>
<p style="text-align: right">Illustrazione di <a href="https://www.facebook.com/pacifico77"> MOON SOUP ART</a></p>
<p style="text-align: left">Roberta Garavaglia, classe 1984. È mattiniera. Le piace il gelato e ascoltare conversazioni altrui. Ha partecipato con successo a certi concorsi letterari e altri suoi racconti sono stati pubblicati su riviste on line.</p>
<p>L'articolo <a rel="nofollow" href="http://www.spazinclusi.org/racconti/formazione/di-spilli-e-caramelle/">Di spilli e caramelle</a> sembra essere il primo su <a rel="nofollow" href="http://www.spazinclusi.org">Spazinclusi</a>.</p>