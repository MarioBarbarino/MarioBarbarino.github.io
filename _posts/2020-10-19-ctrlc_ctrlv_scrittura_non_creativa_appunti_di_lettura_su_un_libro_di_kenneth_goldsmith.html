---
title: 'CTRL+C CTRL+V (scrittura non creativa): Appunti di lettura su un libro di
  Kenneth Goldsmith'
image: LA_LETTERATURA_E_NOI.jpg
created_at: 2020-10-19 05:00:00.000000000 Z
author: La letteratura e noi
layout: post
category: la-letteratura-e-noi
tags: la-letteratura-e-noi
original_link: https://www.laletteraturaenoi.it/index.php/scuola_e_noi/1275-ctrl-c-ctrl-v-scrittura-non-creativa-appunti-di-lettura-su-un-libro-di-kenneth-goldsmith.html
---

<a href='https://www.laletteraturaenoi.it/index.php/scuola_e_noi/1275-ctrl-c-ctrl-v-scrittura-non-creativa-appunti-di-lettura-su-un-libro-di-kenneth-goldsmith.html' target='_blank' > Leggi su La letteratura e noi</a>
<div class="feed-description"><p>&nbsp;</p>
<p><strong><img src="https://www.laletteraturaenoi.it/images/9788880560531_0_0_585_75.jpg" alt="9788880560531_0_0_585_75.jpg" />&nbsp;Un manifesto contro la creatività letteraria</strong></p>
<p>Un manifesto contro la creatività letteraria, così si può definire il saggio pubblicato da Goldsmith circa una decina di anni fa e proposto in Italia dalla casa editrice Nero nel 2019. La legittimazione di pratiche di scrittura del tutto liberate dalla 'presunzione' d'originalità viene fondata su una genealogia che comprende, fra gli altri, Mallarmé, Duchamp, Benjamin, Wharol, Sol LeWitt, Gertrud Stein, Debord. L'elenco, per quanto incompleto, lascia affiorare i sedimenti sui quali l'autore deposita la proposta di esautorare definitivamente una categoria estetica – l'originalità – che ha determinato posizionamenti nel campo letterario, dalla fine del Settecento fino alla metà del Novecento, quando lo sviluppo ipertrofico dell'industria culturale nel contesto della società di massa, ne ha sfrondato ogni accezione filosofica, definendone così la natura di marchio commerciale. Nella progressiva liberazione dallo stereotipo imposto dal romanticismo alla creatività, idealizzata come produzione geniale dell'inesistente – ovvero ricombinazione inedita dell'esistente – assume rilievo il ruolo delle avanguardie, esplicitamente chiamate in causa da Goldsmith anche in un altro testo, <em>Wasting time on the Internet&nbsp;</em>(HarperCollins Publisher Inc, 2016, trad. it. <em>Perdere tempo su Internet, </em>Torino, Einaudi, 2017):</p>
<p><em>Quando il poeta Filippo Tommaso Marinetti scriveva in un manifesto del 1909 le famose parole «Noi vogliamo distruggere i musei, le biblioteche, le accademie d'ogni specie» non poteva prevedere la lama a doppio taglio delle strutture fondate sul web. Da un lato gli artisti accolgono nella loro pratica l'infinitesimale tempo di vita di un meme di internet come nuova misura (pensateci: un ridotto tempo di attenzione come nuova avanguardia), costruendo opere destinate a durare non in eterno, ma solo il tempo sufficiente a diffondersi nei network, per poi scomparire velocemente come sono apparse, sostituite da altre il giorno dopo </em>(p.21).</p>
<p>Tuttavia, come l'autore stesso precisa, l'aspirazione del fondatore del futurismo a distruggere qualsiasi istituzione destinata alla conservazione del passato e qualsiasi canone dispensatore di <em>auctoritas, </em>viene contraddetta dalla permanenza dei dati sul web, una condizione che configura il paradosso di Internet come «un gigantesco museo, una biblioteca e un'accademia tutto insieme» (p.22).</p>
</div>