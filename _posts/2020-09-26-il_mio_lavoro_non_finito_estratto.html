---
title: Il mio lavoro non è finito (Estratto)
image: SPORE.jpg
created_at: 2020-09-26 07:00:00.000000000 Z
author: Spore
layout: post
category: spore
tags: spore
original_link: https://sporerivista.wordpress.com/2020/09/26/il-mio-lavoro-non-e-finito-estratto/
---

<a href='https://sporerivista.wordpress.com/2020/09/26/il-mio-lavoro-non-e-finito-estratto/' target='_blank' > Leggi su Spore</a>
<p class="has-text-color" style="color:#2aa67d;">Estratto da <a rel="noreferrer noopener" href="https://www.ilsaggiatore.com/libro/il-mio-lavoro-non-e-ancora-finito/" target="_blank">Il mio lavoro non è ancora finito</a> di Thomas Ligotti (<a rel="noreferrer noopener" href="https://www.ilsaggiatore.com/" target="_blank">Il Saggiatore</a>, 2020).</p>



<hr class="wp-block-separator is-style-wide" />



<span id="more-924"></span>



<p>C’è gente che sostiene di non ricordare ciò che sogna, che non ha mai saputo cosa significa svegliarsi urlando, o mezzi impazziti, o anche soltanto in preda ai tremori causati da un incubo. Non si tratta per forza di persone con poco cervello o di persone felici, o di persone dall’immaginazione rachitica. Hanno soltanto conservato per tutta la vita l’innocenza, chissà in che modo, senza mai sperimentare il terrore che talvolta nasce in chi si avvicina alla stanza da letto e affronta la discesa nella tenebra di mondi sconosciuti, l’aspetto dei quali può andare dall’assurdo cartone animato all’orrore sconvolgente. Sono persone fortunatissime. Vorrei somigliare a loro.Nel fine settimana cercai di levarmi l’ufficio dalla testa come fosse un</p>



<p><em>Brutto sogno</em></p>



<p>A complicare ulteriormente l’impresa contribuirono i nuovi incubi che cominciarono a visitarmi, nei quali occupava la sce na una versione onirica di Richard. In questi sogni mi ritrovavo in azienda, un posto che somigliava al grande magazzino pieno di articoli da due soldi che bazzicavo da ragazzino.<br>Nella realtà il negozio aveva un reparto dedicato agli animali domestici, dei quali esponeva diversi esemplari vivi: tanti piccoli pesci negli acquari, e nei terrari camaleonti e rettili di chissà quale specie, color catrame, immobili sul vetro. C’erano parrocchetti che cinguettavano dentro voliere a forma di campana; cavie e criceti zampettavano in gabbie quadrate e puzzolenti. Nel grande magazzino dei miei incubi attraversavo le corsie lentamente per paura di attirare l’attenzione. Camminavo piano perché il pavimento era fatto di deboli assi di legno che cigolavano a ogni mio passo e non volevo essere visto da Richard, che stazionava nell’angolo insieme agli animali in gabbia.<br>Infliggeva loro qualcosa di terribile, ma non ero in grado di specificare che cosa.<br>Le sue dita, a ogni modo, riuscivano a insinuarsi fra le strette sbarre delle gabbie e oltrepassare le barriere a vetri delle vasche dei pesci e dei terrari. Volevo sapere che cosa faceva agli animali, ma avevo troppa paura di guardare. E sentivo voci che sussurrando mi parlavano di Richard. «È venuto ad aggiustarli» ripetevano le voci, come se in qualche modo intendessero rassicurarmi e al tempo stesso spaventarmi. <br>Cercavo di scappare di corsa dal negozio, ma l’ingresso da cui ero entrato era una parete spoglia. L’unica via d’uscita era la porta di servizio nell’angolo in cui Richard si dedicava agli animali. Sembrava che quel compito orribile lo assorbisse molto, e io pensavo che se fossi riuscito a essere abbastanza veloce lo avrei evitato, evadendo dal retro. Quando infine giungevo a destinazione, facendomi strada a forza nell’atmosfera resistente del grande magazzino del sogno, scoprivo che le porte erano chiuse a chiave. Cercavo di sfondarle a calci ma notavo che i loro vetri erano rinforzati da un reticolo di vene di filo metallico. Prima che mi svegliassi gridando, Richard si voltava verso di me e allungava le mani per afferrarmi. Ma al posto delle mani aveva</p>



<p><em>Grossi guanti bianchi</em></p>



<p>Guanti che, però, non avevano il numero necessario di dita. Li avevo già visti… e non soltanto in sogno. Perché nei sogni non c’è mai niente di originale; è tutto un plagio della vita reale. E i guanti di questo sogno non erano che il riflesso spaventoso di una cosa in cui mi ero imbattuto quel sabato pomeriggio. Appena oltre i confini del centro città c’era un capannone abbandonato. Già da tempo ero intenzionato a visitarlo per vedere che cosa contenesse e scattare qualche fotografia, prima che l’amministrazione cittadina lo sprangasse. Non ero affatto un fotografo esperto, e la mia attrezzatura non era affatto sofisticata o costosa. Scattavo a colori – non in bianco e nero come gli artisti seri – e facevo sviluppare i rullini al supermercato. <br>Benché senza alcun dubbio mi ci dedicassi per tenere traccia di tutti gli angoli urbani che avevo visitato negli anni, le foto erano una sorta di giustificazione e spiegazione (a me stesso e a chi ne fosse curioso) della mia presenza nelle molte regioni della città passate dallo squallore all’abbandono, dall’abbandono al degrado, e dal degrado alle ultime fasi della degenerazione che confinano con la scomparsa definitiva da questo mondo.<br>Quello che cercavo non era il wabi degli oggetti malridotti ma ancora utili; era piuttosto il sabi di ciò che è abbattuto e avvilito, solo e dimenticato – qualunque cosa si stesse arrendendo alla propria essenziale impermanenza, alla propria natura transitoria, qualunque cosa vacillasse sulla soglia di quell’inesistenza che è il destino di tutto ciò che è stato e che attende tutto ciò che mai sarà… ogni persona, luogo, intenzione e progetto che si possa mai concepire. Questo, in poche parole, era ciò che quel sabato pomeriggio mi aveva spinto a esplorare e a documentare, fotografandoli, la carcassa esterna e gli spazi interni di un capannone abbandonato.<br>Non era diverso da tanti altri in cui avevo fatto escursioni simili. Dall’esterno era impossibile stabilire con certezza quale funzione avesse avuto la struttura, che occupava quasi un isolato intero (senza contare l’adiacente spiazzo di cemento sgretolato dalle erbacce parassite). Con il passare del tempo gli elementi ne avevano ridotto le scritte dipinte sul lato a poche lettere incomplete, anch’esse ormai instradate oltre il confine dell’invisibilità. Ma in questo campo io avevo già accumulato un’esperienza sufficiente a distinguere una fabbrica abbandonata da un magazzino abbandonato. E una volta entrato da un ingresso rimasto senza porta, scoprii di avere indovinato.<br>Preciso che, da appassionato di rovine moderne, non ero solito invaderne gli spazi interni. Per diversi buoni motivi. Primo: disturbare gli spazi sensibili di una struttura in deterioramento comporta rischi concreti: ogni singolo passo rischia di innescare una reazione a catena di crolli che coinvolge mura, scale, installazioni sospese e via dicendo.<br>Secondo: spesso questi luoghi facevano da casa a varie persone che non ne possedevano una, ai naufraghi e agli sconfitti di un mondo che di loro non voleva saperne e faceva di tutto per spingerli verso un esilio sempre più remoto, perché la presenza di questi fantasmi vivi, di questi spiriti ambulanti, era semplicemente un’ossessione troppo grande per poterla tollerare, e costituiva un lugubre memento di qualcosa che andava ignorato a tutti i costi… perché quegli spettri non erano i semplici detriti umani che noialtri ci eravamo lasciati alle spalle, ma anche i cittadini di un futuro che attende tutti gli imperi che infestano questa terra, per non parlare dell’imminente caduta di tutte le fragili case di carne in cui ciascuno di noi abita. E sebbene avessi già fatto diversi passi psicologici nel loro mondo disperato, questi precoci residenti dell’oblio mi facevano così paura da arrestare il mio cammino. <br>Terzo: i tristi e placidi piaceri del sabi che mi portavano a questi vecchi edifici risultavano più intensi da lontano, in suggestive inquadrature panoramiche di scenari desolati, piuttosto che nei primi piani troppo definiti di qualche disperato ubriaco o drogato che orinava contro un muro.<br><br></p>



<p>Eppure ci sono strutture che ti attraggono dentro di sé, ti invitano a immergerti e sguazzare nelle loro meraviglie di degrado. Sin dalla prima volta che feci visita al sito di questo magazzino abbandonato, che avevo già fotografato da fuori, capii che era una struttura di quel genere, anche soltanto perché l’esterno offriva proprio poco in termini di suggestione esteriore: era un guscio anonimo che celava all’osservatore esterno la propria storia e le proprie speranze. Sembrava tutto così seducente ma, come ogni altra attrazione da posto di confine nel mondo, il suo fascino risiedeva nei momenti in cui la si pregustava. E dopo, l’attrazione che era stata tanto promettente ti congedava lasciandoti senza gratificazioni, senza più curiosità e per questo impoverito. Il capannone abbandonato, ovviamente, non faceva eccezione</p>



<hr class="wp-block-separator is-style-wide" />



<p class="has-text-color" style="color:#2aa67d;">Thomas Ligotti&nbsp;(1953), vincitore di tre Bram Stoker Award, è considerato uno dei più significativi e immaginifici scrittori della sua generazione. Il Saggiatore ha pubblicato&nbsp;<em>Teatro grottesco</em>&nbsp;(2015) e&nbsp;<em>La cospirazione contro la razza umana</em>&nbsp;(2016).<br><br>Immagine: <em><a href="https://www.pinterest.it/pin/682999099708115327/?nic_v2=1a2cwfNdP" target="_blank" rel="noreferrer noopener">Ghosts of Human-Likeness 2</a></em> di Nicole Coson</p>