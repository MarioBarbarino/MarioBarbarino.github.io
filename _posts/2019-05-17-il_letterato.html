---
title: Il letterato
image: LAHAR.jpg
created_at: 2019-05-17 20:33:31.000000000 Z
author: Lahar
layout: post
category: LAHAR
tags: LAHAR
original_link: https://www.laharmagazine.com/il-letterato/
---

<a href='https://www.laharmagazine.com/il-letterato/' target='_blank'> Leggi su + item.title</a>
<p class="p1">Pietro non sapeva dove stava andando. Aveva sempre pensato di voler fare qualcosa di buono nella vita. Qualcosa di utile per qualcuno. A 30 anni, dopo una laurea in lettere e una quantità infinita di lavoretti sottopagati, aveva accettato la proposta della Mnews International. Che male c’era dopotutto? Si aggiustò la cravatta davanti allo specchio lavandosi i denti. Voleva una casa sua, l’indipendenza, poter scopare a qualsiasi ora senza l’imbarazzo di imbattersi nei suoi. Non che poi lo facesse. Solo avere la possibilità era importante. Apriva tanti scenari. Chiuse la porta e si fiondò per strada. Era leggermente in ritardo. Certo, passare da voler fare qualcosa di buono per il mondo a scrittore di <i>fake news</i> per una compagnia di comunicazione era una bella differenza. Ma che ci poteva fare lui? Al suo posto, avrebbero assunto un altro disgraziato. Infangare i governi per direzionare la politica internazionale veniva fatto da sempre. Prima con le bombe, ora con le false notizie online. Il risultato era lo stesso. Pietro passò il tornello e chiamò l’ascensore. Aveva pure scoperto di divertirsi in quel lavoro. Non tanto quando doveva rovesciare il governo della Carandia. Ma ogni tanto gli arrivava qualche cosa di cronaca nera. L’ultima, che aveva scritto qualche settimana prima, gli era rimasta in testa. Era la storia di una barista in Erusia. Eva, come l’aveva chiamata, una sera aveva avvelenato tutti i clienti con del sonnifero. Aveva chiuso il bar e i cinque clienti si erano svegliati la mattina dopo con delle camicie di forza. Lei gli aveva servito la colazione con una pillola blu. Poi erano iniziati i turni. Ad uno a uno li aveva portati nel retrobottega e li aveva violentati. E così per tutto il giorno. La sera gli aveva preparato la cena e avevano mangiato tutti insieme al tavolo centrale. Al terzo giorno, gli uomini avevano chiesto di togliergli la camicia di forza. Lei aveva acconsentito. Gli uomini mangiavano, bevevano e scopavano felici. Una sera stavano bevendo e ridendo tutti insieme quando lei invitò Marco nel retro. Dimitri le gridò: brutta puttana, scegli sempre Marco per primo per quel suo dannato cazzone. Tra gli uomini scoppiò una rissa. Fred e Carlo aiutarono Dimitri. Dopo poco Marco giaceva senza vita al centro della sala. La mattina misero il corpo di Marco nel congelatore. Cercarono di andare avanti come se nulla fosse ma la magia si era spezzata. A mezzogiorno irruppe la polizia allertata dalle mogli di Fred, Marco e Dimitri. Fred e Carlo cercarono di aggrapparsi al bancone del bar mentre alcuni agenti li portavano via. Più tardi raccontarono agli agenti tutti la stessa versione. Di come avevano segregato Eva dentro al suo bar, avevano iniziato ad abusare di lei, come Marco a un certo punto aveva cercato di difenderla ed era stato ucciso. Pietro sorrise. Le porte dell’ascensore si aprirono e la luce bianca al neon dell’open space davanti a lui gli colpì la pupilla che si restrinse di colpo.</p>