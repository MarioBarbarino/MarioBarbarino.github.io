---
title: Concerto per l’inizio del secolo
image: NAZIONE_INDIANA.jpg
created_at: 2020-10-23 05:00:30.000000000 Z
author: Nazione Indiana
layout: post
category: nazione-indiana
tags: nazione-indiana
original_link: https://www.nazioneindiana.com/2020/10/23/concerto-per-linizio-del-secolo/
---

<a href='https://www.nazioneindiana.com/2020/10/23/concerto-per-linizio-del-secolo/' target='_blank' > Leggi su Nazione Indiana</a>
<p>di <strong>Roberto Minardi </strong></p>
<p>&nbsp;</p>
<p><strong><em>Tema della fine</em></strong></p>
<p>non saremmo dovuti nascere<br />
né avremmo dovuto lanciare<br />
la bottiglia vacante<br />
amarne la percussione al rotolare sul bitume</p>
<p>saremmo dovuti rimanere cani con le lingue lunghe<br />
ragni o servitori di tè, tiratori di lenze<br />
in una maniera o nell’altra, guardiani<br />
avremmo dovuto prestare l’attenzione tutta<br />
ai granchi che sollevano le conchiglie e s’affacciano<br />
studiarli per lunghi e interminabili mesi</p>
<p>ci si aspettava l’avanguardia invece<br />
gonfiamo il centro commerciale<br />
nostro adultero Paese dei Balocchi<br />
faremmo meglio a non pensare al figlio pinocchiesco<br />
lucignolesco o peggio adorato dalle maestre<span id="more-86504"></span></p>
<p>il bacio privo di ragione, perfetta scultura a più labbra<br />
ce lo saremmo dovuti dare prima dello scoppio<br />
lassù, e volare fianco a fianco<br />
mano nella mano<br />
come in pura e svenevole ballata<br />
fino a atterrare sulle crepe della salata terra<br />
dove attendeva il formicolio</p>
<p>non saremmo dovuti avviarci verso l’oceano<br />
se tutto si conclude fra la battigia e lo scoglio che sbuca<br />
non era questo l’orizzonte<br />
non dovevamo infinocchiare le menti<br />
con la sacralità delle tiritere musicate<br />
della parola secca, in croce<br />
della passiva lode dei cieli</p>
<p>le ere non sarebbero dovute trascorrere<br />
per giungere allo scambio vicendevole di elettrodomestici<br />
gemelli per polsini<br />
visioni fiorettate<br />
il genitore doveva tirarci in mezzo al campo<br />
perché imparassimo la radice, lo stelo che fa capolino, il fragile ramo<br />
e l’incanalata acqua</p>
<p>pace ai loro diavoli<br />
ai loro gas e i loro grassi<br />
non dovevamo far sì che medici e armati<br />
godessero di ammirazione sconfinata<br />
certamente più dignità ci si sarebbe aspettati<br />
da una specie tanto fotterina, che tutte le studia<br />
fuorché scordarsi di essere in vita<br />
genìa dedita a faticare nei mattatoi<br />
a usare tanto la cavalletta quanto l’oca<br />
per le digestioni cattive<br />
si doveva essere più feroci<br />
morsicare la propria progenie<br />
cibarsene in porzioni mezzo crude<br />
o rimanere seduti e inermi sotto un albero solenne<br />
e l’abbiamo compiuto, tutto questo<br />
oltre a finire coll’abbigliarsi<br />
e edificare ripari</p>
<p>avremmo dovuto imparare<br />
a non comprendere un’acca<br />
a rimanere in posa da autentici feti<br />
scorgere il male salvifico nel bene<br />
tutti i sangui e gli spermi e le sabbie<br />
avremmo dovuto mischiare<br />
e non preoccuparci delle nostre pelli frivole<br />
essere punti, pungere</p>
<p>non dovremmo essere là, dove non siamo<br />
riposare i pollici e gli indici sulla guancia<br />
per valutare le vie di mezzo<br />
ma ammutolire davanti alla burrasca, urlare<br />
massacrati dagli schizzi della fanghiglia<br />
non azzerare la foga<br />
a colpi di famiglia, per mal di testa<br />
per insufficienza di glorie</p>
<p>dovevamo essere partoriti di nuovo<br />
divenire il più fidato nemico di noi stessi<br />
stupirci per l’ultimo lembo di sole che vela la rena, piangere.</p>
<p>&nbsp;</p>
<p>&nbsp;</p>
<p>&nbsp;</p>
<p><strong><em>Anticipazione n.2</em></strong></p>
<p>Doveva essere terra iberica e tutt’intorno pullulava una comunità di magrebini. Dai loro sguardi era come se ci prendessero in giro. Stranamente c’era il sole anche di notte e io non riuscivo a spiegare il fenomeno a mio figlio. Dovetti litigare con lui per impedirgli di entrare in mare, dove galleggiava diversa merce da vendere, in bella vista. Per sedare sia il pianto del bambino che il mio impaccio acquistai un cubo di metallo grezzo.</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p><strong><em>Cronaca differente</em></strong></p>
<p>siccome finocchio per giunta povero e incurvato<br />
viene sfottuto se dice siamo figli della stessa madre<br />
e avantieri ha rubato un cavolo verza nell’alimentari</p>
<p>ha riportato la verdura nella tana del suo amante<br />
lentamente hanno consumato la refurtiva bollita<br />
dopo hanno porto l’un l’altro la fiala con sacralità</p>
<p>vicendevoli succhiotti e leccate hanno preso il via<br />
quando vi è amore non contano nemmeno gli orifizi<br />
e avvolto nel tepore scruta il velo fioco dell’aurora</p>
<p>spostando attentamente un angolo del piumino<br />
ammira l’amato dormire con la bocca aperta<br />
il giorno che verrà si introduce col vento che spiffera</p>
<p>dalla calligrafia scomposta sorgono parole dolci<br />
l’ardore e la tenerezza dell’universo intero<br />
dentro il foglio quadrettato di un bloc notes</p>
<p>voi scolpite una statua che ne immortali i ciuffi nodosi<br />
la corporatura mingherlina, gli occhi, la piega struggente<br />
e in ciascun polmone incamerate l’aria che verrà.</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p><strong><em>Anticipazione n.5</em></strong></p>
<p>Il mister di una squadra di serie D tiene serrata tra le labbra la sigaretta e inveisce contro i calciatori più pigri. Il gruppo è numeroso e composto da uomini delle più svariate etnie. Nasce una zuffa di polvere e pallonate alla rinfusa. Qua e là nel campo di terra battuta dei roghi emanano un fumo color pece. I lampi del cielo rischiarano a intermittenza i visi di alcuni dei giocatori rimasti a rincorrersi, a sgambettarsi. Solo uno si ostina a dribblare con movimenti subitanei ed eleganti delle gambe smilze. Molti altri sono già stravaccati a bordo campo, non si capisce se tutti ancora vivi.</p>
<p>&nbsp;</p>
<p>&nbsp;</p>
<p>*</p>
<p>&nbsp;</p>
<p><em>Dalla Prefazione di Davide Castiglione:</em></p>
<p><strong> </strong></p>
<p>«“Ti auguro di non tramortire il vigore, di stare all’erta: / dalla mestizia ricava una musica robusta”. In questi due versi, tratti dal poemetto conclusivo <em>Materia per aperture alari</em>, c’è già in miniatura buona parte di questo <em>Concerto per l’inizio del secolo</em>: un’opera di slancio emancipatorio, <em>pietas </em>per il vivente e sicura perizia artigianale che, a lettura ultimata, si rivela all’altezza di un titolo senz’altro impegnativo. Che il destinatario di questi versi sia il figlio di Minardi, Minardi stesso o il lettore, quella che viene articolata è in effetti una “musica robusta”; una musica che si lascia alle spalle la circospezione novecentesca, dall’abbassamento ironico-dimesso del “quartetto di cannucce” di Montale (<em>La mia musa</em>) alla musica delle “tende che sbattono sui pali” del prigioniero Sereni (<em>Non sa più nulla, è alto sulle ali</em>). Vincendo dentro sé anche il proprio tradizionale riserbo e senso della misura, Minardi si emancipa – senza abdicarvi – anche dal suo stesso, allenatissimo orecchio per il decoro quotidiano che già si è avuto modo di apprezzare nelle due raccolte precedenti: <em>Il bello del presente</em>, del 2014, e <em>La città che c’entra</em>, del 2015 (la cui sezione finale, <em>Prima di essere padre</em>, anticipava già per temi e toni alcuni dei modi di questo <em>Con-certo</em>). Non che le scene intime, in minore, si siano dissolte: basterebbe leggere <em>Frammenti dell’operaio </em>o <em>Cronaca differente </em>per ritrovarle intatte. E tuttavia anch’esse riverberano di accenti comunitari, epici, sopra le righe. Per esempio, in <em>Cronaca differente </em>l’antefatto prosastico di bruta datità (“avantieri ha rubato un cavolo verza all’alimentari”) viene trasceso in rituale (“hanno porto l’un l’altro la fiala con sacralità”), e il rituale a sua volta trasceso in memoria collettiva per i posteri (“voi scolpite una statua che ne immortali i ciuffi nodosi”), senza dover ricorrere all’<em>escamotage </em>di stemperare l’innalzamento con l’ironia. Soprattutto in alcuni punti chiave del libro, come <em>incipit </em>ed <em>explicit</em>, Minardi accetta il rischio del sovrattono retorico assumendo toni quasi millenaristici, gonfiando la voce sotto il peso del risentimento per il mondo odierno, per suoi meccanismi di potere e <em>status quo </em>radicati: “le ere non sarebbero dovute trascorrere / per giungere allo scambio vicendevole di elettrodomestici” (<em>Tema della fine</em>).</p>
<p>Non si assiste mai tuttavia a un atteggiamento di sconsolata accettazione: come nei versi citati in apertura di prefazione, alla “mestizia” si reagisce, al male perpetrato dagli uomini ci si ribella con contro-narrazioni, sacche più o meno tangibili di resistenza […]»</p>
<p>&nbsp;</p>
<p>&nbsp;</p>
<p>Roberto Minardi, <em>Concerto per l&#8217;inizio del secolo</em>, Arcipelago Itaca, 2020.</p>