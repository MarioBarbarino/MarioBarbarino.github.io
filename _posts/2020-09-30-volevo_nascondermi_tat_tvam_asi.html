---
title: Volevo nascondermi | Tat tvam asi
image: IN FUGA DALLA BOCCIOFILA.png
created_at: 2020-09-30 14:48:57.000000000 Z
author: In fuga dalla bocciofila
layout: post
category: IN FUGA DALLA BOCCIOFILA
tags: IN FUGA DALLA BOCCIOFILA
original_link: http://www.infugadallabocciofila.it/volevo-nascondermi-tat-tvam-asi/
---

<a href='http://www.infugadallabocciofila.it/volevo-nascondermi-tat-tvam-asi/' target='_blank'> Leggi su + item.title</a>
<p style="text-align: justify;">Luciano non era convinto: gli occhi della tigre lo seguivano eppure lui non riusciva a ricordarsi se l&#8217;avesse dipinta o, al contrario, se fosse lui sdraiato su una tela, impastato a olio, pronto per essere venduto. Fabbricava quadretti scadenti 12 ore al giorno in un capannone diviso a settori: paesaggi invernali, paesaggi estivi, marine e animali. Nel suo settore la maggior parte dei colleghi avevano dei timbri di cani e gatti che inchiostravano alla buona e premevano con forza 7, 8 volte al minuto. Poi c&#8217;erano gli uccelli: una squadra simpatica ma un po&#8217; svitata di spagnoli che erano specializzati in piume e becchi. Inchiostrare una piuma non era facile, Luciano lo sapeva. E poi c&#8217;era lui: tigri e altri animali rari. Erano i quadri meno venduti anche se, Luciano ne era convinto, erano quelli più curati. Ne faceva al massimo uno al minuto, passando bene il rullo sullo stampo, smuovendo di continuo l&#8217;inchiostro nelle vaschette, e per quanto lo riguardava lui si considerava un pittore. Non sapeva disegnare, a stento riusciva a tenere un carboncino in mano, ma questo non voleva dire niente. Assolutamente niente, si diceva Luciano.<br />
<span id="more-6386"></span>Ogni tanto gli capitava di confondersi, a forza di guardare la stessa tigre, di spalle, con il muso girato a tre quarti. Finiva per non sapere più se inchiostrava la tigre, un operaio di una modesta fabbrica in Valtellina per la produzione in serie di quadretti da tinello, o se la tigre disegnava lui in quella giungla immaginata da Salgari nei salotti torinesi.</p>
<p style="text-align: justify;">Questo non lo disturbava finché, uscendo la sera dalla fabbrica, riusciva a ritrovare il senso del sé e a camminare indifferente lungo i viali, mescolandosi a tutti gli altri. Una piccola pastiglia e una la mattina e si assicurava la certezza di essere proprio lui per tutta la giornata. Ma da quando si era innamorato di Elena non bastavano più l’odore di tela grezza, le risate degli spagnoli, i quadri già incartati a dieci a dieci, per riportarlo dentro la gobba che lo piegava quasi a metà. Prima o poi sarebbe rimasto incastrato in un quadro: si vedeva già urlare che c’era un errore, che non avrebbero dovuto venderlo, che vendere un essere umano era schiavitù e la schiavitù è certamente vietata da qualche trattato internazionale. E vedeva anche come i suoi colleghi avrebbero scosso la testa, alzato le spalle, come il capofabbrica sarebbe venuto a controllare e avrebbe riso di quella stranezza, ma poi, subito serio, avrebbe urlato di non rallentare. E allora avrebbe visto la tigre stringere bene lo spago intorno ai quadri e il garzone del magazzino l’avrebbe portato via.</p>
<p style="text-align: justify;">“Cosa farò allora?” si chiedeva Luciano.</p>
<p style="text-align: justify;">La tigre avrebbe offerto una sigaretta ad Elena che aveva appena iniziato a fumare. Sarebbero usciti per qualche mese e poi, chissà pensava Luciano, si sarebbero sposati, felici come colombe, e sarebbero invecchiati insieme, circondati da tigrotti dolcissimi. Sarebbero stati sepolti insieme, alle falde di qualche montagna tropicale, e tutti li avrebbero ricordati con affetto.</p>
<p style="text-align: justify;">“Maledetta pittura” si diceva Luciano, tornando verso casa “Mi fai schifo”.</p>