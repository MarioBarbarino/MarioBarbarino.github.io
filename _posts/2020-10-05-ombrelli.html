---
title: Ombrelli
image: SPORE.png
created_at: 2020-10-05 12:00:00.000000000 Z
author: Spore
layout: post
category: SPORE
tags: SPORE
original_link: https://sporerivista.wordpress.com/2020/10/05/ombrelli/
---

<a href='https://sporerivista.wordpress.com/2020/10/05/ombrelli/' target='_blank' > Leggi su Ombrelli</a>
<p class="has-text-color" style="color:#2aa67d;">di Marco Renzi.</p>



<hr class="wp-block-separator is-style-wide" />



<span id="more-874"></span>



<p>Mio padre era un uomo alquanto bizzarro; e le sue iniziative, come quella che mi accingo a raccontare, ne erano la dimostrazione.<br>Quand’ero giovane già non pioveva da anni, e l’acqua era diventata il bene più prezioso. Le vittime della siccità e del caldo torrido si moltiplicavano di settimana in settimana, specie nei paesi più poveri: l’acqua era finita nelle mani di due grandi multinazionali, quella d’occidente e quella d’oriente, le quali si erano dichiarate guerra. Le coste erano invase da navi che prelevavano acqua salata da trasformare in potabile: da queste, partivano colpi di mitra diretti alla concorrenza.<br>I popoli assistevano muti. I fortunati che potevano sceglievano l’acqua più pura, con tracce infinitesimali di materia inquinata; agli altri toccavano le qualità più scadenti, che a seconda della fascia di prezzo presentavano varie sfumature di colore, dal giallino al marrone scuro: un’acqua talmente imbevibile da essere quasi gratuita.</p>



<p>Al tempo, la mia famiglia stava a metà della piramide sociale: mia madre proveniva da una famiglia abbiente; mio padre aveva avuto meno fortuna, ma verso i vent’anni aveva ereditato un bel po’ di soldi da una vecchia zia.<br>In un’altra epoca saremmo stati dei benestanti. Nella nostra non lo eravamo, eppure dovevamo considerarci fortunati: mia madre lavorava come impiegata nella multinazionale occidentale Wonderful Water e le capitava di avere dei benefici, per esempio l’acqua corrente in casa per più di quattordici ore al giorno; lei si teneva stretta il gruzzolo di famiglia per assicurare a me e a mia sorella cibo, acqua a sufficienza e le migliori tra le scuole dell’occidente.<br>Mio padre aveva esaurito l’eredità prestando soldi a chiunque e senza mai richiederli indietro; aveva investito grossi capitali in invenzioni folli e imprese assurde che per fortuna ogni tanto andavano per il verso giusto, anche se l’idillio durava sempre poco.<br>I soldi e il lavoro sicuro della mamma facevano da contrappeso alle stramberie del babbo, che quando non lavorava si dedicava alla cura della casa e di noi bambini: ci inventava dei giochi e soprattutto delle storie. Da adulti, io e mia sorella scoprimmo che molti dei suoi racconti, come quello dell’uomo che aveva attraversato il Belgio passando per le fognature, erano aneddoti che vedevano lui o mio nonno nel ruolo dei protagonisti.</p>



<p>Tesoro, di tutte le idee stupide che hai avuto, questa le batte tutte, gli disse un giorno mia madre.<br>Vedete, miei cari, diceva mio padre, so bene che la pioggia non cade più da anni, ma dovrà pur ricominciare, no? Secondo me, arriverà il giorno in cui un acquazzone ricoprirà le nostre terre e tutti vorranno degli ombrelli. Scenderà così tanta acqua da poterci dissetare per settimane, e non sborseremo un solo centesimo, parola mia.<br>Parlava come un profeta imbottito di allucinogeni. Mia madre scuoteva la testa ridendo.<br>Tutto ciò avveniva quando io frequentavo le medie e mia sorella le elementari. La situazione era un <em>deja-vu</em> pure per noi: eravamo certi che nostro padre il mattino seguente si sarebbe svegliato con una nuova idea o un’altra avventura nella quale lanciarsi. Ma non andò così.</p>



<p>Il giorno dopo il babbo, mentre ci accompagnava a scuola, ci parlò delle meraviglie della sua bottega di ombrelli. Era come mettersi a fare il parrucchiere in un paese di soli pelati, ma lo ascoltavamo con trasporto: eravamo piccoli, e ogni cosa detta da lui ci appariva fantastica. A dodici anni ero già bravo a riconoscere le fesserie, ma quell’uomo aveva su di me un potere speciale.</p>



<p>La scuola media e quella elementare stavano nello stesso istituto. Una volta arrivati, giunti dinanzi al cancello, mio padre ci salutò con uno dei suoi sorrisi: mia sorella andò verso la sua classe, io verso la mia.<br>Cominciai a temere i miei compagni. Se fossero venuti a sapere della trovata di mio padre, avrebbero riso di sicuro; ma non come la mamma la sera avanti: le loro sarebbero state risate canzonatorie. Avrebbero ridicolizzato il nostro nome, e io dovevo impedirlo.<br>Un altro pensiero mi turbava: avevo il sentore che qualcuno potesse fregare l’idea al babbo – una conclusione irrazionale, lo ammetto.<br>Passai le prime tre ore di lezione con la testa da un’altra parte; pensavo a mia sorella e alla sua classe: lei avrebbe potuto parlare, e persino una platea di bambini tra gli otto e i nove anni avrebbe potuto sbeffeggiare nostro padre, nonché riferire tutto ai loro genitori.<br>Arrivata l’ora dell’intervallo, corsi a perdifiato verso l’aula di mia sorella, e non appena la incontrai le chiesi se avesse detto a qualcuno del negozio di ombrelli.<br>Ma sei matto?, mi rispose, non vado mica a dirlo agli altri… potrebbero rubargli l’idea!<br>Che sollievo avere una sorella intelligente.<br>Ritornai verso la mia classe: i miei compagni avevano imbastito in corridoio una partitella con una pallina ricavata da un ammasso di carta e nastro adesivo. Cercai d’inserirmi nel gruppo, al che la professoressa s’intromise per dirci di smetterla perché giocando avremmo sudato troppo.<br>L’acqua non è mica gratis, aggiunse.<br>Non facemmo in tempo a pensare a un nuovo passatempo che già era ora di rientrare in classe.<br>Le tre ore successive passarono rapide: riuscii a seguire con attenzione; avevo il cuore leggero e la testa svuotata dai cattivi pensieri.<br>Al suono della campanella, uscimmo tutti in cortile, dove ritrovai mia sorella. Nostro padre era passato a prenderci; ci aspettava nei pressi del cancello dove ci aveva lasciati. Gli andammo incontro, felici di rivederlo.<br>Ci chiese com’era andata a scuola.<br>Bene, rispondemmo.<br>Non lo incitammo a parlare del negozio di ombrelli: per noi era scontato che fosse già in procinto di aprirlo, alla ricerca del locale adeguato e di un finanziamento che solo uno più pazzo di lui avrebbe potuto dargli. Avrebbe forse attinto agli ultimi spiccioli del lascito della zia, o avrebbe pregato la mamma di dargli quanto bastava per arrivare alla somma necessaria e lei, dopo un iniziale invito a chiedere indietro il denaro mai riavuto da amici e conoscenti, avrebbe acconsentito solo perché non avrebbe mai sopportato di vederlo infelice.</p>



<p>Mio padre, il giorno seguente, ritirò i soldi dalla banca. Mia madre, a malincuore, andò a completare l’investimento a fondo perduto.<br>Il babbo portò me e mia sorella nel luogo in cui sarebbe sorta la bottega: un buco al centro della città, vicino a un negozio di piante finte.<br>Nel giro di una settimana, preso dall’entusiasmo, mio padre sbrigò da solo tutte le pratiche burocratiche; solo più tardi cominciò a metter su il negozio, a ripulirlo e a renderlo presentabile. Ancora qualche giorno e sarebbe stato pronto, anche se lui, con tutto il il suo barcamenarsi, non aveva pensato a un particolare: gli ombrelli. Nessuno li vendeva più e mancavano i produttori: l’ultima fabbrica di ombrelli aveva chiuso i battenti più di un secolo prima, e chissà quando era spirato l’ultimo degli artigiani. Mia madre glielo fece presente, tanto da farlo quasi rinunciare al progetto. Ma poi mio padre tramutò di nuovo le mancanze in elementi a suo favore.<br>Non c’è più nessuno che fabbrica o vende ombrelli? Meglio così, non avrò alcuna concorrenza, disse.<br>Ma da dove spunteranno fuori questi ombrelli?, domandò la mamma.<br>Be’, li costruirò io.<br>E quando mai nella vita hai costruito ombrelli?<br>Mia cara, quand’ero bambino mio nonno mi ha insegnato molte cose, tra cui la nobile arte della costruzione degli ombrelli.<br>Allora è una cosa che non fai da secoli, o forse non ne hai mai fabbricato uno, visto che non ti serviva. E pensa un po’, non serviranno a nulla neanche quelli che venderai tu, sempre che tu lo voglia ancora fare.<br>Tesoro, ti prego, non essere così negativa… adesso ti mostro una cosa.<br>Io e mia sorella assistevamo in silenzio alla scena. Il babbo, intanto, fuggito di volata dal soggiorno, era sceso giù in cantina. Nostra madre stava per perdere la pazienza.<br>Nessuno, dato il fracasso, aveva il coraggio di entrare a controllare quanto stava accadendo in cantina. Restammo ad aspettare mentre il babbo frugava tra le sue cianfrusaglie.<br>Eccolo qua!<br>Mio padre risalì di corsa le scale; teneva in mano un ombrello. Non ne avevo mai visto uno prima di allora; aspettai le parole del babbo per accertarmi dell’identità di un oggetto che immaginavo fosse un po’ differente.<br>Cari figlioli, cara moglie, disse il babbo, questo è un ombrello, un piccolo ombrello che costruii assieme a mio nonno quand’ero piccolo. Purtroppo non c’è mai stato modo di usarlo, ma da questo partirò per rimettere in circolazione questi meravigliosi oggetti che a breve tutti vorranno.<br>Certo, nessuno potrà farne a meno, disse la mamma.<br>Su, non è il caso di fare del sarcasmo… vedrai che riuscirò a far tornare alla ribalta gli ombrelli, con o senza pioggia.<br>La mamma era consapevole che il trascorrere degli anni non aveva rinsavito suo marito: non gli avrebbe più fatto alcun appunto né sollevato obiezioni; lo avrebbe lasciato stare fino alla fine di quell’esperienza, di certo fallimentare come le altre.<br>Il babbo era più felice che mai, e noi non sapevamo da che parte stare, anche se propendevamo per le follie di lui: perché in un mondo in cui tutti si piangevano addosso, era bello vedere un uomo sorridere alla vita.</p>



<p>Mio padre non si lasciava scoraggiare: erano passati solo pochi giorni dalla discussione con la moglie, e lui aveva già approntato l’insegna del negozio. Aveva deciso di chiamarlo UMBRELLAS: il nome, diceva, avrebbe rievocato ai più il titolo di una vecchia canzone.<br>Quarantotto ore più tardi aveva già affisso il cartello «di prossima apertura», e la vetrina cominciava a prender forma: in una teca espositiva si poteva già notare il piccolo ombrello recuperato in cantina.</p>



<p>Mancava poco all’apertura. Alla comparsa di qualche nuovo, grande ombrello in vetrina e in bottega, non credevamo nemmeno noi; ma il babbo non scherzava: il suo volere stava prendendo forma, e anche in questo caso la mamma si stupì per la rapidità con cui riuscì a produrre decine di ombrelli da portare in negozio, in un battibaleno riempitosi di creazioni provenienti dalla nostra cantina, dove il babbo si era rinchiuso per giorni senza mai uscire.</p>



<p>Arrivò il giorno dell’inaugurazione. Il negozio UMBRELLAS colpiva sin dalla sua accattivante insegna a caratteri rossi. All’ingresso già si potevano vedere le variopinte declinazioni di ombrelli d’ogni grandezza disposti dal pavimento fino al soffitto.</p>



<p>Per l’apertura, mio padre aveva detto alla mamma di preparare del cibo, e lei lo fece volentieri. Io e mia sorella contribuimmo ad aiutare, mentre il babbo dava gli ultimi ritocchi al negozio.<br>La notizia dell’apertura di UMBRELLAS si era diffusa in città e nei paesi vicini, e causò ilarità e sberleffi in ogni dove. Al babbo non importava: era troppo preso dal lavoro. Anche noi con gli anni avevamo imparato a convivere con la voce distorta del popolo: io ero molto emozionato, e poco m’importava delle prese in giro altrui.</p>



<p>Molta gente sarebbe accorsa all’inaugurazione solo per mangiare a sbafo, ne eravamo consci: infatti nel giro di mezz’ora arrivarono famiglie di ogni ceto sociale, uomini d’affari e operai, donne, bambini, vecchi e adolescenti: incuriositi, divertiti, o venuti a vedere fino a che punto il babbo avrebbe retto alla sassaiola dell’ingiuria. Lui salutava con educazione anche i nemici: il rancore gli era ignoto, e aveva pietà di chi dedicava la vita all’odio verso il prossimo: persone da compatire e da trattare con benevolenza.<br>L’inaugurazione del negozio fu un successo: vennero più di duecento persone, e del cibo non rimase manco una briciola.<br>Solo in due o tre acquistarono qualcosa: un’anziana signora prese un ombrello a quadretti che, disse, le ricordava la sua povera madre; uno degli uomini più ricchi del paese comprò un austero ombrello marrone, a parer suo un gioiello d’artigianato; a un bambino la madre regalò un ombrellino decorato con degli orsacchiotti, da lui desiderato fin dall’entrata.<br>Coloro che erano accorsi se ne andarono a piccoli gruppi, lasciando un bel po’ da pulire e molti sacchi d’immondizia da buttare.<br>Quella sera aveva preso il via l’avventura di una bottega che agli occhi di chiunque non avrebbe potuto superare il mese di vita. Tuttavia, lo sguardo del suo ideatore scintillava per la contentezza: per lui il negozio di ombrelli sarebbe sopravvissuto anche dopo la sua morte.</p>



<p>Al principio, gli uomini più ricchi d’occidente venivano da molto lontano per comprare gli ombrelli di mio padre, considerati una sciccheria: i modelli dai materiali più pregiati facevano il paio coi più spartani, benché fossero i primi a tenere in piedi la baracca. Bastava vendere due o tre ombrelli alla settimana per far quadrare il bilancio e, con sommo stupore di mia madre, portare a casa qualcosa.<br>Mio padre perseverava nella sua attività grazie a pochi milionari: nessun ombrello a basso prezzo fu mai venduto, e lui di tanto in tanto ne regalava qualcuno. Nel mondo continuava a non piovere.</p>



<p>Dopo un anno o due, era facile incontrare donne e uomini con l’ombrello sottobraccio, divenuto un oggetto elegante da abbinare ai vestiti. Gli anziani li usavano a mo’ di bastoni da passeggio, e venivano da mio padre a scegliere i modelli più robusti.<br>Al babbo non premeva granché la sua immagine pubblica, ma la mamma non smetteva di dirgli quanto agli occhi della gente la sua reputazione fosse cambiata, e lui rispondeva soltanto: Bene.<br>Mia madre adesso era meno preoccupata per il marito. Agli occhi di noi figli, il babbo era lo stesso di sempre: incanalava le sue energie mentali in giochi creati su misura per noi. Il mio guanto dell’invisibilità era invidiato da tutti gli altri compagni: godevo nel suscitare l’invidia dei figli dei ricconi che pur d’averlo arrivavano a offrimi cifre impensabili, ed era un piacere immenso risponder loro di no. A ripensarci, era giusto un guanto capace di rendere invisibile la mano di chi lo indossava, buono per fare degli scherzi – mai capito però come avesse fatto il babbo a dargli quella caratteristica.</p>



<p>Sono molte le cose che non ho mai compreso di mio padre. Da piccolo lo credevo un mago capace di tutto; ne ero affascinato, e da grande sarei volevo diventare come lui.<br>Le cose in seguito si appianarono: lui non era più né un mago né un genio; magari un uomo singolare, gentile e simpatico, del quale tuttora conservo un piacevole ricordo. La fascinazione e il desiderio di proseguire il suo lavoro erano scomparsi lasciando posto a una distaccata ammirazione.<br>Nell’età in cui non avevo più bisogno di giocattoli, in cui mia sorella stava già pensando di andare a studiare medicina lontano dalla città natale, come poi fece, il mio disappunto nei suoi confronti era cresciuto: rivolgevo lo sguardo al passato, a tutte le volte che aveva fatto infuriare mia madre, come quando s’improvvisò professore di greco antico pur non conoscendone neanche mezza parola, asserendo che lo avrebbe imparato volta per volta. Insomma, mi spaventava il suo disinteresse per le cose concrete del mondo, e avevo il timore che tali inclinazioni potessero contagiarmi.<br>Al tempo avevo da poco cominciato lo studio delle lettere, scelta sulla quale mia madre aveva più di una riserva; mio padre, invece, mi ripeteva quanto fosse giusto che io seguissi il mio cuore. Dapprima le sue parole mi tranquillizzavano; ripensavo poi alla sua filosofia di vita e mi coglieva il panico: la mente mi si affollava dei moniti materni che m’invitavano alla prudenza e alla ricerca di una posizione stabile come stava facendo mia sorella, oggi un medico facoltoso.<br>Secondo la mamma, i miei studi non mi avrebbero fatto fare molta strada, e invitava invano il babbo a farmi riflettere. Io rimanevo a metà tra i loro punti di vista, immerso in un’immobilità sia angosciante sia benefica: la mia vita era una gabbia nella quale mi muovevo infelicemente e al tempo stesso scevro da ogni sconforto.<br>Una volta terminati gli studi col massimo dei voti, i miei genitori parevano soddisfatti di me: ero stato il miglior laureato di quell’anno, e l’istituto dove avevo frequentato gli studi superiori mi offrì un lavoro da insegnante. Quel giorno la mamma tirò un sospiro di sollievo. Il babbo, sorridendo, mi disse solo: Bravo.<br>La mia carriera di professore durò meno di una decina d’anni. Il governo occidentale appena insediatosi aveva deciso di accorpare tutte le scuole in un’unica istituzione con le sole discipline della tecnica: le lingue, la letteratura, la filosofia, la storia e l’arte erano escluse. Per me non c’era più posto.</p>



<p>Mia madre venne improvvisamente a mancare a causa di un incidente sul lavoro. Il mio dolore per la sua perdita fu immenso.<br>La mia disoccupazione durò a lungo, anche se non quanto la mia condizione di uomo solo, giacché avevo rinunciato del tutto a una relazione sentimentale duratura.<br>Frattanto mio padre, pur sconvolto dalla morte della moglie, continuava la sua vita di negoziante di ombrelli; trovava anche il modo di darmi una parte dei suoi guadagni, che integravo col denaro ereditato dalla mamma e con qualche assegno inviatomi da mia sorella.<br>Il babbo proseguiva entusiasta un lavoro del quale non poteva lamentarsi, ma era cambiato: il suo stato d’animo non era quello gioioso di una volta; le sue mirabolanti invenzioni erano sparite, e intravedevo sempre più di rado il lui d’un tempo.</p>



<p>I segni del tempo cominciarono a farsi vivi pure su di me: prossimo ai cinquant’anni, da più di dieci senza un lavoro fisso, sballottato da un impiego saltuario all’altro e senz’alcuna competenza se non quella riguardante le umane lettere.<br>Un giorno, dopo essere stato licenziato dal mio ennesimo posto di lavoro, l’imbianchino, mi misi a scrivere un libro, un romanzo che ancora oggi provo a terminare: una causa persa degna di mio padre, anche lui morto qualche anno fa, vecchio ma non stanco, felice d’aver avuto una vita nella quale aveva sempre fatto ciò che voleva; seduto fino all’ultimo dietro al bancone di UMBRELLAS, se ne andò dicendomi di non lasciarlo morire. Non parlava di se stesso, bensì del negozio.<br><br>E adesso sono circondato da ombrelli che nessuno userà mai. C’è chi ha ancora abbastanza soldi da potersene permettere uno da esporre a mo’ di trofeo, come testimonianza di un’epoca scomparsa in cui dal cielo scendevano gocce di pioggia dalle quali le persone si riparavano.<br>Anni fa avrei voluto distanziarmi dal mondo di mio padre, cercare il più possibile di tenermi aggrappato alla realtà; oggi invece alimento con le parole un romanzo di fantasia. Sì, la realtà mi ha stancato, e a dire il vero non mi andava a genio neppure quando avrei voluto farla mia a tutti i costi.<br>Oggi tutti pensano di trovarsi sull’orlo di un precipizio: e io, come mio padre, sorrido. Aspetto. E come non mai sono felice d’esser vivo, di stare qui ad aspettare la pioggia.</p>



<hr class="wp-block-separator is-style-wide" />



<p class="has-text-color" style="color:#2aa67d;">Marco Renzi è nato nel 1989 a Figline Valdarno (FI), dove vive. Laureato in lettere, è<br>dottore di ricerca in Italianistica. Attualmente si divide tra l’insegnamento e qualche<br>lavoretto editoriale.<br>Ha scritto di musica per Audiodrome, TheNewNoise e IndieForBunnies; ha<br>collaborato per quattro anni alla sezione letteraria (Re: books) della rivista Il Mucchio<br>Selvaggio e ha preso parte al progetto web-radio RadioValdarno.<br>Suoi scritti e recensioni sono comparsi sul L’Eco del Nulla, Minima et Moralia,<br>PULPLibri, CrapulaClub, Nazione Indiana e In fuga dalla bocciofila.<br><br>Immagine: <a rel="noreferrer noopener" href="https://www.instagram.com/dmilea86/" target="_blank">Diana Milea</a>/dmilea86@gmail.com<br></p>



<p><br></p>