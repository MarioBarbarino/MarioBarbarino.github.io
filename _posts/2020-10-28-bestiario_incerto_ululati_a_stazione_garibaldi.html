---
title: 'Bestiario Incerto: Ululati a Stazione Garibaldi'
image: SPORE.jpg
created_at: 2020-10-28 08:48:00.000000000 Z
author: Spore
layout: post
category: spore
tags: spore
original_link: https://sporerivista.wordpress.com/2020/10/28/bestiario-incerto-ululati-a-stazione-garibaldi/
---

<a href='https://sporerivista.wordpress.com/2020/10/28/bestiario-incerto-ululati-a-stazione-garibaldi/' target='_blank' > Leggi su Spore</a>
<p class="has-text-color" style="color:#2aa67d;">di Antonio Potenza e <a rel="noreferrer noopener" href="https://www.instagram.com/dis_tratto/" target="_blank">@dis_tratto</a>.</p>



<hr class="wp-block-separator is-style-wide" />



<span id="more-1069"></span>



<p><strong>1.</strong></p>



<p>Dieci anni, tutto sommato, sono un&#8217;unità di misura irrisoria, rispetto allo scorrere assoluto del tempo. Risultano, d&#8217;altro canto, un lasso decisamente più lungo se considerati dal punto di vista di un umano. Eppure nonostante fosse passata pressappoco una decade, Milo riuscì a sentire nitidamente il Suo profumo tanto da dover uscire cinque fermate di metropolitana prima della sua e nell&#8217;andirivieni della stazione Cadorna ebbe uno svenimento, scivolò sul muro e si sedette per terra, cercando tremolante i filtrini: era tornata.</p>



<p>Milo ebbe la prontezza onirica di capire che la natura di quella notte era solo quella di un sogno. Si svegliò, bevve dal bicchiere che teneva sul comodino e respirò tenendo occhi chiusi nel letto freddo. Non vomitò, benché i conati spingevano sulle pareti della gola. Il sogno era ancora appiccicato alle sue cellule sensoriali. Nella penombra della stanza, le ombre formavano le fattezza di quel cadavere appena sognato, riportando in auge nella sua bocca il gusto metallico del sangue, la frenesia delle mani, che erano zampe, che erano artigli nella carne, il colare caldo delle lacrime della vittima sulla sua faccia imbrattata di peccato e follia.<br>Guardò l&#8217;orologio a polso, le lancette segnavano ancora le sette del mattino. Decise comunque di alzarsi, lavarsi il viso cercando di pulirlo dall&#8217;alone selvaggio di quel sogno e uscire senza una meta precisa.<br>Una volta fuori, in marcia verso la metropolitana, il mondo sembrava ancora avvolto dal torpore onirico. Tutto era come sottoposto al languido colore di una carta velina, sovrapposta ai profili delle cose, come nei quadri.<br>La destinazione non era ancora decisa. Certi giorni, specialmente quelli in cui il risveglio risultava particolarmente traumatico a causa di un sogno omicida, Milano gli appariva piccola: ogni posto era stato visto, ogni bar vagliato, qualsiasi parco percorso, ogni fottutissima strada era stata attraversata.<br>Certi giorni, ci avrebbe tranquillamente sputato su.<br>Doveva calmarsi, e prima di tutto riempirsi lo stomaco. Così a ridosso di piazzale Lodi, si buttò nel primo bar disponibile a ordinare una brioche e un cappuccino. Il posto aveva un mobilio anni cinquanta, ma ben lucidato. Nonostante la luce intermittente, la sala appariva comunque in buono stato e le grosse vetrate donavano un discreto grado di illuminazione.<br>Quando arrivò l&#8217;ordinazione, Milo guardò il barista, poi oltre le sue spalle, e notò l&#8217;accartocciarsi del cielo su Milano in una serie di soffici e grigie nuvole di pioggia. Qualcuno entrò per chiedere un pacco di Chesterfield Blu e dalla porta sgattaiolò con precisione il profumo delle tempeste in arrivo.<br>Quindi ordinò altre tre brioche, un ulteriore cappuccio e due spremute d&#8217;arancia.<br>Aveva particolarmente fame.</p>



<p><strong>2.</strong></p>



<p>Se avesse potuto avrebbe azzannato al collo, alle orecchie e all&#8217;addome qualsiasi persona a due metri dalla sua persona. Poco importava se fosse un anziano, una giovane donna, un bambino. Avrebbero tutti e comunque affrontato la stessa sorte, per il solo fatto di aver invaso il suo spazio vitale, lì nell&#8217;angolino dell&#8217;ultimo vagone in cui si aggrappava ad un manico metallico.<br>Dove andavano tutti impettiti? Il loro modo di vestire, ordinato e sistemato, faceva supporre una vita agiata, quasi fosse la ramificazione della loro quotidianità borghese che in qualche modo dovevano mostrare ai passeggeri di quella metro. Perché gli si addossavano, stretti,contriti, in quel mezzo che era palesemente al colmo della sua capienza? Perché spingevano comunque, come stupidi animali da soma, per entrare e lo costringevano a rannicchiarsi nelle spalle, sudando e ringhiando? E poi perché doveva sentire le loro colonie, i loro profumi sporcati dal sudore, appiccicati a camice lavate male, con colletti ancora ingialliti?<br>Porta Genova.<br>La voce spezzò quel flusso intricato di fantasie deviate, frutto ancora una volta dell&#8217;atmosfera ferina del sogno, che aleggiava nel cervello di Milo come una nebbia d&#8217;ottobre. Eppure Milo avvertiva la presenza di qualcosa di diverso che stava accadendo, ma che non si sforzava di palesarsi.<br>Stretto nel suo angolo di mondo, sperando che un po&#8217; di gente scendesse alla fermata successiva, cercò di respirare, cercando di non urtare nessuno. Doveva, alla fine, avere solo un po&#8217; di pazienza. Sarebbe sceso a Garibaldi, si sarebbe chiuso per un po&#8217; nella Red di Piazza Gae Aulenti, avrebbe fatto finta di conoscere qualche libro di Cortàzar, quindi stufo della farsa sarebbe tornato per pranzo e si sarebbe addormentato nel letto ancora sfatto, perpetuando quella malsana routine che aveva creato da quando aveva perso il lavoro.<br>Che poi, di grazia, c&#8217;era necessariamente bisogno di lavorare in questa vita? Per Milo, Milano non era poi così questo nirvana lavorativo &#8211; millantato dalla narrazione nazionale &#8211; che non fosse poi, a dirla tutta, manco così bella, e che era più ostile di ciò che sembrava. Era una città per manager, individui incuriositi dai i numeri, con la barba rasa e che sapevano cosa fare ogni fine settimana e che sceglievano con cura il gin nel proprio bicchiere &#8211; con l&#8217;accortezza, va da sé, di prediligere quello più costoso. Milano non era una città per chi come Milo cercava di capire quale fosse la sua strada. Bisognava arrivarci decisi a Milano, con una carriera avviata e una consapevolezza dell&#8217;io ben forte: non erano ammessi dubbi, non erano concepiti i drammi, del tutto esiliati i possibili pretesti di lamentela: così è se ti piace, era il mantra.<br>Non la visione esistenziale più rosea quella di Milo, eppure, in quell&#8217;angolino di vita, quasi si crogiolava nell&#8217;impeto caotico e rumoroso della vita metropolitana. Le riflessioni dilatarono il tempo, ma in realtà si trattava di un paio di fermate. Una o due. Era astigmatico non vedeva fino alla mappa della metropolitana.<br>La voce spezzò di nuovo il suo sordo auto-isolamento. Sant&#8217;Ambrogio.<br>La gente uscì, la gente salì. Fu lo spazio millimetrico di un minuto, quello necessario a far entrare nuova aria, che questa volta, però, portava delle note esatte. Milo se le descrisse tutte in mente, tramite l&#8217;olfatto, una ad una: in apertura cardamomo e cumino, quindi il neroli, fino al cuore &#8211; quello più lontano e nostalgico &#8211; lo ylang ylang, rosa damascena e sicuramente anche una leggera quantità di rosa tuberosa.<br>L&#8217;angoscia allora ribollì, nuovamente, come rabbia ferina accelerando il flusso di sangue verso le gambe e i palmi delle mani. Risalì, quella bastarda e viscida ansia dai tratti di una gelosia antica o di una furia ancestrale, per due motivi: da una parte, la gente aveva continuato a salire, ostruendo qualsiasi possibilità di respirare, saturando l&#8217;aria, rendendo ancora più costrittivo quell&#8217;anfratto sudicio di mondo; dall&#8217;altra, si sorprese di come avesse individuato in modo spaventosamente preciso quel profumo, con le sue note più nascoste, un po&#8217; come se il suo naso fosse quello di un lupo. Tanto più si spaventò a rendersi conto che nell&#8217;incubo di quella notte, le sue sembianze erano proprio quelle di un grosso lupo grigio — Cadorna, gridò la voce. E Milo scappò via, nell&#8217;andirivieni della folla, saltando i tornelli, barcollando vistosamente per evitare di cedere allo svenimento, aria serviva aria pulita, nuova, ma nella piazza di Stazione Cadorna c&#8217;era solo l&#8217;afa ad aspettarlo. Tremolante cercò i filtrini e si fece scivolare su un muro fetido di piscio — e che quel profumo così delicato apparteneva a Penelope. Forse aveva visto i suoi capelli, era tornata.<br>Svenne.</p>



<p><strong>3.</strong></p>



<p>[Il tuo maglione, quell&#8217;inverno, fu sicuramente la prima cosa di cui mi innamorai. Era un indumento altruista, accogliente. I buchi delle maniche erano larghi, un po&#8217; come tutta la circonferenza delle maniche. Le grosse maglie bianche rimandavano alla neve fresca benché fossimo prigionieri di una città più umida. Sulla terrazza di casa tua, su cui guardavamo gli anfratti della città, erano il rifugio perfetto per le mie mani gelide, intirizzite dal freddo di novembre. Quando mi invitavi a unire le mie estremità con le tue, sotto quel tetto fatto di lana grezza, ero costretto ad avvicinarmi con il naso al tuo viso, provando un lento fremito sulle labbra che non si concretizzò mai nella collisione, con le tue di labbra, che tanto speravo. Un desiderio divelto, amputato quasi, dicevi, che non ebbe mai una vera e propria consacrazione sul piano della realtà. Tuttavia quell&#8217;ultima sera in cui ci incontrammo fu come se ce lo fossimo dato. Con il viso tagliato dal vento freddo ti guardai vomitare alcool giallognolo nell&#8217;angolo opposto della terrazza. La città si allargava sotto di noi nel frattempo con le sue luci soffuse e il debole ronzio della vita. Quel contrasto d&#8217;altitudine mi permetteva di pensare che non dovevo tirare indietro i tuoi capelli, mentre piegata e stretta nel tuo giubbino di pelle, rimettevi tutto il vino sulle tue Dr. Marten&#8217;s. Sembrava un momento dogmatico e perfetto: doveva andare così. Dall&#8217;altra parte, inerme con le gambe contro il petto per il freddo, ti guardavo convinto che fosse tutto giusto, una generale sensazione di esattezza: il bacio che meritavo sapeva di vino e vomito.<br>Quando ti calmasti, barcollando, ti allontanasti dalla chiazza maleodorante e anche tu scivolasti sulla schiena per finire con le gambe strette al corpo cercando di conservare quel poco di calore che il maglione bianco ti dava. Rimanemmo in un placido silenzio nebbioso in cui i lunghi fili di un antico magnetismo si districavano da me a te, percorrendo la stretta terrazza e i bicchieri sporchi di vino.<br>Cardamomo e cumino, quindi neroli, infine ylang ylang, rosa damascena e rosa tuberosa. Con le gambe tremante m&#8217;alzai per raggiungerti, caddi una volta sul ginocchio sinistro e il mondo sembrò scricchiolare, poi rialzandomi riuscii a gettarmi a pochi centimetri da te, con uno sforzo che mi sembrò sovraumano.<br>Penelope, di te non seppi mai nulla, o quasi. Dai tuo genitori, ai tuoi pensieri più reconditi, se avessi fratelli o sorelle, oppure se preferissi il mare alla montagna. Eri un racconto di Carver, con un&#8217;immagine sola ma d&#8217;effetto, dogmatica, che dovevo accettare con fede cieca per quello che era.<br>Ho un ricordo annebbiato degli istanti successivi, di cosa successe nel tragitto, giù per le scale, tra la terrazza e l&#8217;ingresso di casa tua. Ricordo appena un bicchiere d&#8217;acqua versato sul tavolo. Poi la porta della tua camera che si chiuse e una fumosa sigaretta, da solo, in cucina.<br>Fino al punto in cui mi svegliai dal tavolo con il collo in fiamme e la bava sul braccio. La testa mi avvertii subito che l&#8217;alcool era ancora in circolo in dose massicce. Dovevo fare piano. Per casa aleggiava una luce azzurrina, che riluceva un po&#8217; il buio delle stanze. Credo provenisse dai lampioni della strada. Al di fuori non si sentiva nessun rumore, nemmeno il gracchiare degli uccelli invernali, tutto si era assopito in un pesante silenzio. Percorsi il corridoio che portava alla tua stanza con passi lenti. C&#8217;era qualcosa in quella mancanza di rumori che presagiva la concretizzazione di una maledizione. Come un cupo augurio, lo scaldabagno cominciò a mugugnare con un rumore continuo e sordo. Chiamai il tuo nome, piano, con un tono di voce sommesso, perché potessi capire che dormivi, ma senza svegliarti. Mi aspettavo un verso assonnato, ma all&#8217;orecchio poggiato sulla porta arrivò l&#8217;ennesima coltre di silenzio. Così passai in salotto, forse eri sul divano, ma lì solo la luce verdognola e azzurra lanciava grosse ombre sul tavolino e sulle riproduzioni di Pollock. La piccola luce della televisione, che avvisava del suo essere spenta, sembrava un piccolo faro rosso. Mi avvisava che lì non c&#8217;avevi messo piede, almeno non nel breve tempo. O forse, semplicemente ti eri ricordata di spegnerla nonostante la sbornia.<br>Decisi di ritornare in camera, strinsi la maniglia e piano cercai di entrare. Il tuo profumo, lì dentro, aleggiava come una nebbia di primo settembre, il periodo in cui nascono e iniziano le cose belle nella vita di un uomo. Ma in questa psichedelica sinestesia, di te rimaneva solo un letto sfatto. Accesi la luce e un conato mi strinse la bocca dello stomaco, vedendo il tuo letto macchiato da grossi aloni rossi; un po&#8217; come nei quadri in salotto.<br>Il fiato si serrò corto. A malapena riuscivo a respirare. Qualcosa occludeva il passaggio dell&#8217;aria dalla faringe ai polmoni. Il sangue non faceva il suo circolo, non ossigenava più le mie sinapsi. Preso da uno spasmo di spavento ruppi il bicchiere sulla tua scrivania. Quando cadde il fragore sembrò quello di un tuono sulla città e assieme al rumore scintillante di cristalli rotti, dal tepore della notte si alzò un ululato feroce e lungo; languido, quasi triste.<br>Corsi con estrema fretta verso le scale, verso la terrazza. Lì fu come pensavo: ti ritrovai nuda &#8211; con la schiena dritta, la testa verso l&#8217;alto e i capelli arruffati &#8211; contro l&#8217;orizzonte scuro della città punteggiato di lampioni, ad ululare con voce di lupo verso la luna nascosta dalle nuvole. Dalle tue mani colava sangue, di cui non seppi mai la provenienza.<br>In quel momento vomitai anche io sulle mie scarpe e ricordai una tua vecchia affermazione: le cose più significanti sono nascoste da parentesi quadre. Così scappai terrorizzato, scrissi questo stralcio di memoria sulla mia Moleskine e sperai di non vederti più per almeno i prossimi dieci anni. Nemmeno in una canzone dei The Neighbourhoods].</p>



<p><strong>4.</strong></p>



<p>Stazione Cadorna, quando Milo si destò con un aborto di sigaretta riverso sui jeans, giaceva in una penombra lugubre. La luce verdognola dei neon cambiava d’intensità in base alla pubblicità che passava sugli schermi. Il grosso ago si stagliava nella piazza con la melanconia di una statua greca.<br>Milo si passò la mano sulla fronte, avvertendo una pesantezza grave nel cranio. L’orologio al polso era fermo alle sette e mezzo della mattina, pressappoco quando era scappato di corsa dalla folla della metro. Gli sembrò assurdo essere svenuto per così tanto tempo a causa di un attacco di panico e che, soprattutto, nessuno si fosse degnato di assicurarsi che stesse bene.<br>Si mise in piedi con difficoltà. Poi un tic, uno scatto deciso, scoccò nella parte più bassa del cervello, a ridosso del collo. Improvvisamente Milo si accorse della precisione delle cose: il puzzo di piedi del barbone ad almeno sessanta metri, la macchia di benzina all’altezza di Parco Sempione e anzi, proprio da lì, l&#8217;acredine del sottobosco, mischiato all’umidità della terra. Da quella direzione arrivò ancora quella combinazione di odori che riportavano ad un solo nome: Penelope.<br>Allora corse ignorando il passaggio pedonale; tanto la città, qualunque fosse l’orario, sembrava desertificata. Spolpata da una catastrofe.<br>Arrivato ai cancelli del parco si accorse di come la traccia di quel profumo cambiasse nuovamente direzione. Così Seguì esattamente le curve che dettava quell’odore. Piazze, vialoni, linee di tram, benzine abbandonate dai neon giallognoli e portoni socchiusi. Le attraversò tutte, con la smania di rivedere quei capelli e quel volto, nonostante questo potesse voler dire svenire di nuovo.<br>Eppure era chiaro che Penelope era pericolosa per la sua incolumità non in quanto Penelope, ma soprattutto perché rappresentava l’immagine speculare di Milo. Non della sua razionalità, ma del suo inconscio ferino, a cui, paradossalmente aveva accesso solo quella donna.<br>Il tempo aveva solo manomesso i meccanismi, semplicemente spostato le coordinate. Così dieci anni dopo Milo aveva scordato la più grande verità, prima di se stesso e poi di Penelope.<br>Il flusso dei pensieri lo aveva alienato nuovamente, nonostante le funzioni fisiche facessero la loro parte. Un po’ come nel sogno della sera precedente ebbe la vacua e pallida sensazione di aver percorso alcuni chilometri, da Cadorna a Garibaldi, a quattro zampe, con i palmi sull’asfalto. E a dargliene motivo di pensarlo, furono anche le nocche, i palmi, strappati della loro pelle, sanguinanti, mentre guardava la vetta della Torre Unicredit.<br>Un moto di pianto gli salì lungo la carotide, quando un ululato – uguale a quello di dieci anni prima, pulito, melancolico – strappò il cielo su Stazione Garibaldi, risuonando per l’accavallata architettura di Piazza Gae Aulenti. Un impeto isterico che si trasformò piuttosto in rivoluzione: come se fosse naturale scattò in avanti con i palmi, aiutandosi con le gambe, come una molla. Quel passo selvaggio, non umano, lo portò in un attimo alle spalle della torre. Il giganteggiare di quella costruzione imbruniva la fioca luce della città, Milo guardò verso la Biblioteca degli Alberi, dove nella notte, tra le innumerevoli specie di fiori – gialli, rossi, bianchi – Penelope si avventava su un corpo.<br>Milo la osservò attaccare, con la sua nudità abbagliante e ferina, a più riprese quel corpo che tra i ghirigori dei fiori sembrava ormai inerme. Si voltò Penelope per fissarlo, lo sguardo vuoto e il sangue a copiosi rivoli attraverso i denti a sporcargli la carnagione diafana.<br>La sensazione di rigurgito del passato, la risacca di ricordi che risale e allora di nuovo vividi i litigi, le caffettiere cadute sul lavabo, i piatti rotti, le lenzuola alla rinfusa, le magliette alla rovescia, i perizomi e le ciabatte del bagno.<br>Penelope ululò alla Torre dell’Unicredit. Milo, senza chiedersi quale fosse il suo aspetto, le andò dietro con un ululato sputato fuori con voce animalesca, non più sua. Ed ebbe finalmente chiaro che Penelope, semplicemente, lo chiamava nel suo branco.<br>Anche se erano passati dieci lunghi anni, perché a volte il tempo non cancella proprio nulla.</p>



<hr class="wp-block-separator is-style-wide" />



<p class="has-text-color" style="color:#2aa67d;">Antonio Potenza, classe ’93, ex editor di Sundays Storytelling pubblica i suoi racconti su Lahar Magazine. Giornalista video e cartaceo per Linc Magazine e Notizie.it. Vive a Milano, pensa a Firenze ma gli manca Roma.</p>



<p class="has-text-color" style="color:#2aa67d;">Immagine:&nbsp;<a href="https://www.instagram.com/dis_tratto/" target="_blank" rel="noreferrer noopener">@dis_tratto</a></p>