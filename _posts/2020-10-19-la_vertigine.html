---
title: La vertigine
image: IL_FUCO
created_at: 2020-10-19 10:00:00.000000000 Z
author: Il Fuco
layout: post
category: il-fuco
tags: il-fuco
original_link: https://ilfucorivista.wordpress.com/2020/10/19/la-vertigine/
---

<a href='https://ilfucorivista.wordpress.com/2020/10/19/la-vertigine/' target='_blank' > Leggi su Il Fuco</a>
<p class="has-text-align-center"><em>Racconto di Eva Luna Mascolino per il settimo numero della rivista.</em></p>



<hr class="wp-block-separator is-style-default" />



<p class="has-text-align-justify">Il 1994 fu un anno tra i più difficili della mia giovinezza. Avrei avuto bisogno di una pausa dalla mia vita: mi sarebbe piaciuto spegnermi grazie a un interruttore immaginario, posizionato sotto l’orecchio destro, e disattivare le mie funzioni vitali fino a quando non fossi stato pronto ad affrontare nuovamente le mie giornate.<br>Erano arrivati i primi giorni di gennaio e io mi trovavo a casa di Müde, la mia fidanzata. Si era fatto pomeriggio inoltrato e io e lei stavamo in cucina, come al solito. A Müde piaceva l’odore di cannella che aleggiava perennemente in quell’ambiente. Le piacevano le posate bianche nel lavello nero, le tende rosa pallido della finestra, i canestri di frutta sul tavolo e i magneti sul frigo. C’era addirittura un quaderno di appunti accanto al gas in cui lei annotava ogni nostro appuntamento trascorso lì dentro. Stavamo insieme da un anno e mezzo ed eravamo già a quota settantuno.<br>Io non avevo niente in contrario ad ascoltare la radio appoggiato alla stessa sedia chiara e imbottita dove sapevo che Müde consumava i suoi pasti, così la facevo sedere sulle mie ginocchia e prendevo ad accarezzarle la nuca per ore, mentre parlavamo come due ragazzini di quello che ci faceva più ridere, imbarazzare o entusiasmare. Scoprivamo ogni volta nuovi vicoli stretti della nostra personalità e ci riempivamo di baci al sapore di incenso o di biscotti al burro.<br>Mi piaceva l’atmosfera che si respirava a casa sua e mi piaceva la sensazione di tenerla sulle mie gambe, come se fossi stato suo padre, il suo fratello maggiore e suo marito contemporaneamente. Era stata lei a investirmi di quell’autorità onnicomprensiva e io me ne beavo, rassettando talvolta le sue magliette stropicciate all’altezza dell’ombelico o massaggiandole le spalle.<br>Müde aveva gli occhi piccoli, capaci di emanare una luce perenne dalla quale mi facevo investire volentieri. Il suo corpo era piccolo e proporzionato, senza stonature, e lei si muoveva con un’agilità felina che, in qualche occasione, era arrivata a commuovermi. Anche i suoi fianchi, le sue braccia e i suoi seni erano aggraziati e contenuti nelle linee più armoniche che si potessero immaginare. Mi piaceva l’energia che trasudava dal suo corpo, mi piaceva il fatto che riuscisse a sentirsi a proprio agio dappertutto e mi piaceva il suo carattere, così limpido e ragionevole, privo di sbalzi d’umore e di egoismo. Era facile trattare con lei anche per una persona tendente a incupirsi, com’ero io allora.<br>L’unico problema consisteva nel fatto che, quell’anno, io avrei tanto avuto bisogno di una pausa dalla mia vita. Riuscivo a stento a interessarmi alle gare motociclistiche, per il resto mi assentavo dal lavoro (ero stato assunto come commesso in un supermercato della periferia nord), andavo di rado a trovare la mia famiglia ed erano poche le sere in cui incontravo la mia piccola comitiva di amici. Solo con Müde ogni cosa era rimasta al suo posto: non mi ero allontanato da lei in modo brusco, né le avevo ancora accennato al mio disagio, tanto che lei quasi non aveva percepito la mia insofferenza e il lago di soffocamento che nascondevo dietro ogni sguardo.<br>Quel pomeriggio di gennaio, per esempio, Müde mi aveva raccontato come avesse trascorso l’ultima settimana di festa e nel frattempo mi aveva accarezzato il petto. Quando aveva terminato il resoconto, io aveva taciuto per un po’. Lei si aspettava una risposta, me ne rendevo conto, ma non avrei saputo cosa dirle. Appena comprese che l’avevo ascoltata con attenzione, ma che non sarebbe arrivata da parte mia nessuna parola di commento, si alzò con uno scatto rassegnato e mise sul fuoco un pentolino di latte.<br>– Ci vuoi del cacao amaro? – mi chiese.<br>– Sì, grazie.<br>La osservai armeggiare con il cucchiaino e con la busta di cacao.<br>Mescolò il latte per qualche minuto, poi spense il gas e versò tutto in due tazze che le avevano regalato i suoi nonni quando lei era diventata maggiorenne. Sorseggiammo il nostro latte socchiudendo gli occhi. Sentii che avrei voluto trascorrere ogni pomeriggio nella sua cucina, se fosse stato possibile: a casa di Müde, con Müde, sapevo di essere al sicuro, mentre l’idea di cosa sarei diventato una volta abbandonate quelle quattro mura e nell’arco di pochi anni mi faceva sentire impotentemente in balìa degli eventi.<br>Mio padre avrebbe voluto che mi arruolassi nell’esercito, sarebbe andato fiero di un figlio morto durante un’eventuale battaglia senza nome e senza significato. Nella sua mentalità, questo avrebbe avuto più valore del morire dopo cento anni di vita sana ed equilibrata. Non a caso, quando ero piccolo, mi aveva regalato interi scatoloni di soldatini e mi aveva insegnato a sparare con un fucile a canne mozze che si era costruito da sé, quando aveva avuto non più di quindici anni. Il suo femore andato in malora dopo nemmeno qualche mese, durante un incidente che era rimasto sempre attuale nella mia famiglia e che lo aveva privato della chimera più bella della sua fanciullezza, era stato un ottimo pretesto per rovesciare su di me le anacronistiche ambizioni del bambino che lui era stato.<br>Io, però, non mi ero mai visto bene nei panni di militare. Non avevo nessuno spirito nazionalistico e conoscevo a stento le parole dell’inno tedesco, non tanto per negligenza o per pigrizia, quanto perché mi rifiutavo di unire la mia voce al coro di pecore che osannavano alla difesa della patria minacciata da un nemico fantoccio. Ero a favore degli scambi culturali, della globalizzazione e dell’abbattimento di ogni barriera: per quale motivo avrei dovuto alzarmi all’alba ogni mattina e salutare formalmente un drappo colorato? Per quale motivo avrei dovuto rinunciare a un ipotetico focolare domestico e preferire una divisa e un armamento predisposto per uccidere?<br>Escluso a priori l’arruolamento nell’esercito, mi restavano un paio di altre alternative da passare al vaglio. Quanto a mia madre, lei non mi aveva mai forzato neppure a mangiare quando, ancora ragazzino, dicevo di non avere fame pur avendo masticato solo tozzi di pane da un giorno e mezzo. Era del parere che dovessi essere lasciato libero di sbagliare per capire cosa desiderassi davvero. Incoraggiato dal suo punto di vista, mi ero sempre ripromesso di non lasciarmi condizionare dalle aspettative di chi mi circondava e, di conseguenza, avevo escluso dalle mie potenziali carriere future anche quella giornalistica che avevano profilato per me alcuni miei ex insegnanti.<br>A questo punto restavano ben poche cose da fare: avrei potuto partecipare a qualche concorso per un impiego statale, oppure iscrivermi in qualche facoltà universitaria. Dopotutto sarei stato ancora in tempo. Eppure, io sognavo di diventare un cantautore. I miei punti di riferimento erano Till Lindermann e Michael Kiske: avevo imparato a strimpellare la chitarra apposta per suonare i loro pezzi e c’erano settimane in cui mi chiudevo in camera e mi vietavo di incontrare chicchessia, Müde compresa, pur di cucire qualche verso decente.<br>Con questo metodo avevo già composto sette canzoni, una delle quali era dedicata proprio a lei. Quando l’aveva ascoltata, Müde era scoppiata a piangere all’inizio della seconda strofa senza sentire il resto e in seguito mi aveva detto di essere stata affascinata a tal punto dalle prime frasi da volerle dipingere sul suo capezzale, cosa che effettivamente aveva realizzato nel giro di poche settimane. Non ha mai voluto sapere come continuasse il brano e mi ha spesso raccomandato di non forzarla, sostenendo che il sovraccarico emotivo l’avrebbe potuta fare svenire. Io ho obbedito, serbando per me le parole d’avanzo che le avevo scritto e che, nella mia ottica, erano di gran lunga più evocative di quelle che lei era arrivata ad ascoltare.<br>Il problema sarebbe stato fare di questa mia passione una professione, comunque. Sapevo bene che ci sarebbero voluti lunghi anni di apprendistato e altrettanti di gavetta: avrei dovuto sfoderare tutto il servilismo e tutta la tenacia che avevo in corpo e non mi sarei dovuto lasciare piegare da nessun vento contrario. Non sarebbe stato semplice, eppure ero consapevole di non avere alternative ed ero sempre più risoluto a impiegare ogni mia energia in quel tentativo. Aspettavo solo di poter lasciare il supermercato nel quale lavoravo per darmi da fare come si deve.<br>Tornai d’improvviso alla realtà quando Müde provò a grattarmi via qualcosa dal colletto della camicia.<br>– Come hai fatto a macchiarti così?<br>– Non so – ammisi.<br>– Sembra la cera di una candela.<br>– Sarà vero che mi sto consumando a poco a poco – mormorai.<br>– Come hai detto?<br>Approfittai del fatto che Müde non avesse sentito la mia ultima considerazione per zittirmi finché lei non mi sollevò il mento con due dita e piantò i propri occhi nei miei.<br>– Si può sapere che ti prende? – mi domandò.<br>Mi schiarii la voce e le risposi che non ne avevo la più pallida idea.<br>– Semplicemente non riesco più a trovare un senso alle cose che faccio ogni giorno.<br>Müde sembrò colta alla sprovvista da quella dichiarazione e mi scrutò con una strana apprensione.<br>– Ha qualcosa a che vedere con il nostro rapporto? Sono stata io a provocarti questa…<br>– No, certo che no – la interruppi – anzi, te ne sto parlando proprio perché tu non c’entri e potresti darmi un consiglio.<br>Müde mi riscaldò il petto con un abbraccio di riconoscenza.<br>– Da quanto tempo avverti questa sensazione?<br>– Da non più di una settimana.<br>La vidi respirare con una punta di sollievo.<br>– È una faccenda più seria di quanto immagini – la ammonii – è l’ennesima volta in più di dieci anni che mi capita nella stessa stagione.<br>– Sempre durante l’inverno?<br>– Sempre a partire dal mese di gennaio. Sempre fino all’inizio della primavera.<br>Müde si concesse un sorriso.<br>– Non funzionerà come una specie di letargo, allora?<br>Le dissi che non gli assomigliava granché, perché l’unica conseguenza tangibile di questo stato d’animo consisteva nel fatto che mi sentivo disinteressato fondamentalmente a tutto, benché continuassi a tenermi occupato ogni giorno in attività che in teoria mi piacevano e che di solito mi gratificavano.<br>– Non saprei che dirti – ammise lei, a quel punto – non mi è mai successo niente del genere e non credo di capire bene come ti senti.<br>– Non sento niente, Müde. È come se non sentissi più niente. Tranne le cose brutte.<br>– Forse è per via dell’atmosfera natalizia che si allontana? – azzardò lei.<br>– Può darsi – replicai scrollando le spalle – sta di fatto che ogni cosa mi rende triste, insoddisfatto e irascibile.<br>Abbassai lo sguardo e aspettai una risposta che non arrivava.<br>– Di’ qualcosa.<br>– Sarei banale o finirei per fare discorsi sconnessi, se ci provassi. Dovresti capire tu la ragione di questo malessere.<br>– Non c’è una ragione, proprio per questo non riesco a reagire. Te l’ho detto, mi è capitato anche negli scorsi anni: è una sensazione che dura qualche mese e poi a poco a poco va via da sola, rendendomi più forte di prima.<br>– Questo è già qualcosa – commentò lei, tentando di essere ottimista.<br>– Sì, ma durante i primi mesi dell’anno vivere è tremendo. So già che ricadrò nei soliti circoli viziosi e che sarà faticosissimo restare in piedi senza perdere l’equilibrio. Che cosa posso fare?<br>– Non lo so. Io davvero non lo so.<br>Sospirai.<br>Müde mi accarezzò lentamente il capo.<br>– Se solo riuscissi a trasferire questo malessere in una canzone…<br>– Un po’ come se scaricassi il tuo problema addosso a un personaggio fittizio?<br>– Più o meno.<br>– E non pensi sia scorretto farlo?<br>– Che intendi dire?<br>– Non è così che ci si libera delle difficoltà. Non puoi credere di poter intrappolare ogni pulsione negativa nero su bianco e lasciare che marcisca lì fino a scomparire.<br>La durezza nel tono di Müde mi stava infastidendo.<br>– Non volevo dire questo, infatti.<br>– E cosa, allora? – insistette lei.<br>– Avrei solo bisogno di affrontare la questione proiettandola all’esterno.<br>– Continuo a pensare che non ti servirà a molto – replicò lei.<br>– Sono punti di vista – conclusi, e feci per alzarmi.<br>Müde si scostò dalle mie ginocchia e mi poggiò le braccia sulle spalle, mentre mi rimettevo in piedi.<br>– Vai a casa?<br>– Sì, farei meglio a restare da solo.<br>– Puoi stare in camera mia finché non è pronta la cena – mi propose Müde.<br>Agitai il capo in segno di rifiuto.<br>Müde si rassegnò e mi lasciò raggiungere a grandi passi l’ingresso. Mi porse il cappotto nero che avevo portato con me, mi baciò sulle guance e prima di congedarmi mi disse:<br>– Ricorda che se hai una battaglia da vincere io sto dalla tua parte.<br>Io annuii.<br>– Anche se la battaglia è con te stesso – specificò.  <br>Annuii di nuovo.<br>– Bene.<br>Mi baciò un’altra volta, sulla fronte.<br>– Buona serata – mi sussurrò alla fine.<br>– Grazie – le risposi anche io a bassa voce – ci sentiamo domani.<br>Quella sera per le strade faceva freddo.<br>Mi strinsi nel cappotto e accelerai il passo, mentre rimuginavo fra me e me sulla situazione che si era appena venuta a creare sia con me stesso che con Müde. Più ripensavo a quello che le avevo detto e più mi sentivo stupido, ma sapevo che anche questo faceva parte dell’apparato di convinzioni para‒ossessive legate a quella che io avevo denominato la “vertigine del nuovo anno”. Stava tornando a succedermi.<br>Di nuovo sentivo di non sapere dare un senso a quanto mi accadeva, di nuovo mi credevo criticato dagli altri al punto da ridurmi a blaterare per davvero delle assurdità: era una sorta di pericoloso e preveggente auto‒convincimento che conoscevo a menadito. Di solito ero abbastanza fiero delle mie idee e della mia abilità oratoria, ma la vertigine del nuovo anno era in grado di farmi scivolare via di dosso la delicatezza necessaria a rendermi di piacevole compagnia. Mi faceva apparire pedante e nient’altro. Me lo dimostrava anche la maniera in cui stavo riflettendo adesso, piena di ripetizioni e di termini altisonanti: cercavo di darmi un contegno, mentre quasi correvo verso casa, ma l’unica conseguenza del mio atteggiamento monolitico era che mi sentivo sempre più lontano dalla soluzione del problema e sempre più vicino al pianto.<br>Cosa sarebbe successo se avessi subito una metamorfosi come durante le volte precedenti? Cosa sarebbe successo se Müde si fosse accorta del mio cambiamento e si fosse stancata delle mie bizzarrie? Non ci avrebbe messo molto a cancellare dal proprio capezzale la mia canzone, ne ero quasi certo. Avrebbe traslocato dal mio petto e sarebbe andata altrove, con qualcuno meno instabile psicologicamente.<br>Infilai le chiavi di casa nella toppa nel momento stesso in cui fuori iniziò a piovere. Mi rifugiai nella piccola camera da letto che avevo finito di recente di arredare, accesi la luce, posai il cappotto sulla scrivania e mi inginocchiai ai piedi del letto, il viso rivolto al grande specchio che gli stava davanti. Mi passai una mano lungo viso, lentamente, come se avessi voluto accertarmi che fossi proprio io a riflettermi nel vetro trasparente di quell’appartamento a misura di adolescente cresciuto troppo presto.<br>Che la vertigine del nuovo anno mi abbia inseguito fino a qui? mi domandai. Che mi stesse aspettando sdraiata sul copriletto alle mie spalle? Che non ci fosse via di scampo ai tre mesi di apnea che mi attendevano? Tremai come se avessi appena contratto l’influenza. D’improvviso mi erano passate la voglia di comporre e quella di dormire. Restavo carponi per terra, senza la forza di prendere un’iniziativa. Avrei riempito volentieri il pavimento di pugni, però compresi in tempo che a lacerarmisi sarebbero state solo le nocche e non le paranoie che sentivo ingigantirsi. Nel frattempo allo specchio, come in un flashback proiettato da una cinepresa, vidi mia madre morente, lacerata da un tumore che l’aveva infettata contro ogni plausibile giustizia divina quando io ero ancora dodicenne. Poi vidi la figlia dei vicini darsi fuoco dopo che io e mio padre ci eravamo trasferiti in un’altra provincia per sfuggire ai fantasmi del nostro passato: Heike Groß, così si chiamava, e si scoprì avere per me una cotta che l’aveva portata ad annientarsi, non appena ero andato via da Dortmund.<br>Rividi gli attrezzi della palestra che avevo frequentato per anni, perennemente insoddisfatto del mio aspetto fisico e dell’atteggiamento che avevo con chi mi stava attorno. Rividi i pugni sferrati contro i nasi sbagliati, in impeti di rabbia che la mia stessa famiglia aveva sottovalutato a lungo. Rividi il momento in cui mi scopai la nuova compagna di mio padre solo per costringerla a vergognarsi di sé stessa e di me al punto da lasciare per sempre la nostra casa, e rividi il giorno in cui mi ubriacai così tanto da confessare tutto a mio padre, fra una risata isterica e l’altra.<br>Rividi la spazzatura di cui avevo riempito la mia vita fino a qualche tempo prima, ossia fino all’anno in cui avevo conosciuto Müde. L’assistente sociale che allora mi seguiva aveva detto a mio padre che non avrebbe mai sperato in una trasformazione così radicale da parte mia: avevo stupito tutti, diventando la persona più innocua del mondo dall’oggi al domani.<br>Naturalmente ne ero sempre stato consapevole: conoscere Müde era stato l’equivalente di una disintossicazione mistica, non sarei potuto sfuggire al suo potere purificatore. Allora rividi il pomeriggio in cui le ero corso incontro per baciarla per la prima volta, rividi quell’adorabile biglietto d’invito a casa sua, rividi il bene che la sua presenza mi aveva fatto nel corso dei mesi e non riuscii più a trattenere le lacrime. Nella vita mi ero sempre comportato in maniera dispotica, dovevo riconoscerlo, e i ricordi più brucianti di un passato che mi faceva ribrezzo possedere appartenevano tutti ai primi mesi di svariati anni: la morte di mia madre a febbraio, il suicidio di Heike a marzo, poi la prima rissa in palestra nel gennaio successivo, e così via. Fino a quello stupro all’inizio della primavera, alla confessione a mio padre durante il Capodanno successivo e alla mia cacciata di casa nella seconda settimana di febbraio.<br>Müde non ne era mai stata al corrente. Forse perché ci eravamo conosciuti all’inizio di aprile e io avevo creduto fosse un segno del destino che il suo primo sguardo non mi avesse attraversato i capelli nel medesimo periodo della mia vertigine. Nei primi sei mesi in sua compagnia mi ero reinventato da zero e all’inizio dell’inverno ero stato troppo preso dal lavoro e dalle notti di intimità con Müde per accorgermi che non mi stava accadendo niente di dannoso. Tuttavia, ora il 1994 stava avanzando con tutta la forza devastatrice della quale era capace. Lo stavo percependo e ne ero a dir poco terrorizzato.<br>Forse sarei stato ancora troppo debole per uscire da quel tunnel che avevo scavato con le mie stesse mani fin da quando ero bambino. Forse una parte di me si era irreversibilmente trasformata in una bestia che si ripresentava a trovarmi regolarmente, impaurita dalle sconfinate possibilità che ogni anno nuovo spalancava di fronte a sé. Forse sarei ricaduto nell’illusione che, concentrando volutamente qualsiasi bruttura possibile all’inizio dell’anno, i mesi successivi sarebbero stati soddisfacenti da ogni punto di vista, per una logica <em>consecutio</em> che sfiorava la metafisica. O forse, più semplicemente, quella di un eterno déjà‒vu di pece, dentro il quale non c’era spazio per il perdono, sarebbe rimasta una caratteristica fissa della mia indole abitudinaria e pigra. Forse non sarei mai guarito dalla vertigine del nuovo anno per mia colpa, mia colpa, mia grandissima colpa. Forse il fatto di non avere fede in niente mi precludeva l’opportunità di aggrapparmi a una protezione spirituale della mia taglia, o forse era la mia innata repulsione alla stabilità a gettarmi nelle sabbie mobili in cui forse avrei fatto sprofondare anche Müde.<br>Ossessionato da queste congetture, piansi a lungo, con il freddo addosso, finché non mi sembrò di sentire una musica ipnotica farsi sempre più vicina alle mie orecchie. Il mio appartamento era al secondo piano di un condominio pressoché disabitato e io ero sicuro che le note che avevo avvertito non provenissero dal marciapiede su cui si affacciavano i balconi. Stavo infatti in una zona della città eccessivamente tranquilla, nella quale nessuno si sarebbe addentrato fuori orario, per altro con un accompagnamento musicale di quel genere. Si trattava di una melodia che era nata <em>dal di dentro</em>:la avevo in corpo e quasi la toccavo, mentre la sentivo diffondersi in tutta la stanza.<br>All’inizio immaginai che non sarebbe durata più di qualche istante, ma quella, imperterrita, si arrampicava su motivi man mano più intricati e iniziava a guidare i miei movimenti, come avrebbe fatto il pifferaio magico con i topi della fiaba dei Grimm. Mi sollevai da terra chiudendo gli occhi e girai su me stesso una, due, quattro, sei volte. Poi mi fermai, esausto, e mi sedetti sul letto, sebbene qualcosa in mezzo a quelle note mi spingesse a scattare di nuovo in piedi e ad aprire la porta. Attraversai allora l’appartamento, presi il cappotto dalla scrivania, scesi le scale, percorsi per intero la via dove abitavo e raggiunsi il ponte più vicino al mio isolato come se fossi stato in uno stato di trance<em>.</em><br>In realtà avevo gli occhi aperti, fuori era buio e io ero rapito a tal punto dalla musica da avere gli altri quattro sensi del tutto fuori uso: le tubature della mia razionalità erano state fatte a pezzi una per una e lei, la musica, era ancora paragonabile a un trapano elettrico che divorava una parete di cartongesso. Cercavo di ripetermi che si trattava di una melodia sgorgata dalle acque del Lete, che il pentagramma mi stava portando in un luogo rivelatore, in un punto del mondo da cui arrestare il motore per ripartire nella direzione giusta. Mi dicevo che ero dentro a un miracolo, che l’aria fredda della notte contro il mio volto, mentre me ne stavo in bilico sul parapetto del ponte, avrebbe sancito l’inizio di un anno nuovoin tutti i sensi, e che avrei dovuto avere fiducia in quanto stava per accadere. Avrei fatto un regalo bellissimo alla mia esistenza, mi dicevo.<br>Così, fu solo grazie a due giovani poliziotti di passaggio che non affogai fra le onde del fiume. Probabilmente mi avevano localizzato qualche metro prima, erano corsi verso di me gridando chissà cosa e mi avevano tirato giù dal parapetto all’ultimo momento. Io non sentivo nulla, non avevo coscienza di nulla, assaporavo la melodia che mi aveva invaso i pensieri poco prima e non mi curavo del resto. Furono loro a riportarmi nell’appartamento – per fortuna avevo portato con me il cappotto con dentro portafoglio e chiavi – e a farmi scolare due bicchieri di brandy.<br>Ripresi conoscenza dopo quasi mezz’ora dal rientro e mi ritrovai a letto, coperto fino al collo, con due estranei in piedi al mio fianco. Non dovetti nemmeno chiedere spiegazioni, mi riferirono tutto loro di buona lena, con l’ammonizione di non riprovare mai più a togliermi la vita.<br>– Si riguardi e si rivolga a qualcuno capace di aiutarla, la prossima volta che starà male come stasera – furono le loro ultime parole.<br>Mi augurarono la buonanotte e infilarono le scale senza pensarci due volte.<br>Per la verità la mia intenzione era tutt’altra, almeno consciamente. Ero convinto di essere sul punto di riscattarmi, non di annientarmi per sempre. Avevo ascoltato la voce sbagliata, ecco tutto, ma mi ripromisi che non sarebbe più accaduto.<br>E così il 1994 si rivelò l’anno in cui decisi definitivamente che non sarei mai diventato un militare, come avrebbe desiderato mio padre, né uno spirito totalmente libero come aveva sperato mia madre. Fu l’anno in cui proposi a Müde di sposarmi, per poi portarla a vivere vicino al mare come lei aveva spesso fantasticato. Fu l’anno in cui mi lasciai alle spalle le macerie di un passato che forse non mi era mai appartenuto, se non dentro un sogno distorto, e fu l’anno in cui inviai il mio curriculum a chiunque fosse capace di leggerlo, dando il via a una gavetta che mi portò ad affermare in nemmeno un decennio la mia voce e la mia penna nel campo che più mi stimolava. Fu anche l’ultima volta in cui soffrii di quella mia maledetta sindrome. Dall’anno seguente smisi di festeggiare il Capodanno, di accavallare i ricordi cattivi ai buoni propositi e di scambiare l’adolescente che ero stato con l’uomo che mi apprestavo a diventare. Dopodiché, stabilii che non avrei avuto più paura di alcun mostro senza volto. Avevo capito che si può avere paura solo di ciò che si è conosciuto e che si è dimenticato, e a stento della morte. E che se c’era una cosa di cui avrei dovuto fidarmi, in futuro, sarebbe stato soltanto il silenzio.</p>