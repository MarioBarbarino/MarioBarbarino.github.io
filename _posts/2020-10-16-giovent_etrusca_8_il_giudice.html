---
title: 'Gioventù Etrusca #8: Il Giudice'
image: VERDE.jpg
created_at: 2020-10-16 09:27:36.000000000 Z
author: Verde
layout: post
category: verde
tags: verde
original_link: https://verderivista.wordpress.com/2020/10/16/gioventu-etrusca-8-il-giudice/
---

<a href='https://verderivista.wordpress.com/2020/10/16/gioventu-etrusca-8-il-giudice/' target='_blank' > Leggi su Verde</a>
<figure class="wp-block-image size-large"><a href="https://verderivista.files.wordpress.com/2020/03/gioventuetrusca.jpg"><img data-attachment-id="21483" data-permalink="https://verderivista.wordpress.com/2020/03/11/gioventu-etrusca-1/gioventuetrusca/" data-orig-file="https://verderivista.files.wordpress.com/2020/03/gioventuetrusca.jpg" data-orig-size="1537,1201" data-comments-opened="1" data-image-meta="{&quot;aperture&quot;:&quot;0&quot;,&quot;credit&quot;:&quot;&quot;,&quot;camera&quot;:&quot;&quot;,&quot;caption&quot;:&quot;&quot;,&quot;created_timestamp&quot;:&quot;0&quot;,&quot;copyright&quot;:&quot;&quot;,&quot;focal_length&quot;:&quot;0&quot;,&quot;iso&quot;:&quot;0&quot;,&quot;shutter_speed&quot;:&quot;0&quot;,&quot;title&quot;:&quot;&quot;,&quot;orientation&quot;:&quot;0&quot;}" data-image-title="GIOVENTUETRUSCA" data-image-description="" data-medium-file="https://verderivista.files.wordpress.com/2020/03/gioventuetrusca.jpg?w=300" data-large-file="https://verderivista.files.wordpress.com/2020/03/gioventuetrusca.jpg?w=700" src="https://verderivista.files.wordpress.com/2020/03/gioventuetrusca.jpg?w=1024" alt="" class="wp-image-21483" srcset="https://verderivista.files.wordpress.com/2020/03/gioventuetrusca.jpg?w=1024 1024w, https://verderivista.files.wordpress.com/2020/03/gioventuetrusca.jpg?w=150 150w, https://verderivista.files.wordpress.com/2020/03/gioventuetrusca.jpg?w=300 300w, https://verderivista.files.wordpress.com/2020/03/gioventuetrusca.jpg?w=768 768w, https://verderivista.files.wordpress.com/2020/03/gioventuetrusca.jpg 1537w" sizes="(max-width: 1024px) 100vw, 1024px" /></a><figcaption>La guerra è finita</figcaption></figure>


<p style="text-align:justify;"><em>Altro che il diamante: una mascherina è per sempre (a meno che sia monouso, ma ci interessa il concetto di mascherina non il bene di consumo in sé eddai su dallə cosiddettə). Benvenutə all&#8217;alba del nostro secondo bellissimo lockdown. Broom broom, scaldate i motori dei vostri Zoom, o qualunque altra diavoleria tecnologica li faccia funzionare. Se tutto va male (che tanto va sempre tutto peggio rispetto a come dovrebbe), se non altro ci vedremo in diretta. </em></p>
<p style="text-align:justify;"><em>Ma oggi ci consoliamo con l&#8217;ormai fondata tradizione della </em><a href="https://verderivista.wordpress.com/category/gioventu-etrusca/" target="_blank" rel="noopener"><strong>Gioventù Etrusca</strong></a><em>. Lo facciamo con </em><a href="https://verderivista.wordpress.com/category/federica-patera/" target="_blank" rel="noopener"><strong>Federica Patera</strong></a><em> e il suo </em>Il Giudice<em>. Qualcosa che, secondo il Doc Mosca, piazza Federica a metà strada tra Kafka e De André, e che fa dire a Quara: &#8220;Eccerto Doc, due uomini, ovvio! Classic!&#8221;</em></p>
<p style="text-align:justify;"><em>Stasera invece tutti <a href="https://www.facebook.com/events/843510709811911" target="_blank" rel="noopener">qui</a> perché Martina Neglia e Marie Moïse presentano il nuovo sussidiario obbligatorio per l&#8217;anno scolastico 2020/21 al Centro Rieducativo per Giovani Maschisti Pazzi Metodo Artemisia, ovvero Il Contrario della Solitudine di Marcia Tiburi. Tra l&#8217;altro, Martina, assieme a tutto il collettivo Porco Rosso di Palermo, fa parte honoris causa della redazione di Verde Rivista (anche se ancora non lo sa).</em></p>
<p style="text-align:justify;"><em>Vi auguriamo un buon fine settimana, e tuttə a casa a mezzanotte, piccolə Cenerentolə.</em></p>
<p><span id="more-22343"></span></p>
<p> </p>
<p> </p>
<p style="text-align:justify;"><em>Le dico questa cosa mentre è qui, davanti a me, e attendo con lei la fine del processo</em>. Il Giudice sorrise e poi distolse lo sguardo dal giovane imputato per un istante prima di riprendere. <em>Le dico che attendo il momento in cui mi consentirà di punirla.</em> Il giovane restò in silenzio a guardarlo, come se, a qualsiasi cosa si stesse riferendo il Giudice, la sua risposta non potesse che essere inventata. Cosa aveva fatto lui gli era stato raccontato dal suo avvocato, ed era qualcosa che, secondo l’accusa, meritava un castigo esemplare. Aveva giurato così, sul banco dei testimoni, il giovane, a scatola chiusa, non ricordando nulla delle sue azioni. Al contrario, il Giudice, che piovesse, nevicasse, ci fosse il sole o il vento, doveva sapere.<br />La mattina del processo, si lavò il viso e i denti, si pettinò i capelli all’indietro e indossò uno dei quei suoi abiti scuri che gli nascondevano il corpo appesantito dagli anni e lo ricucivano in un’uniforme nera. Bevve un caffè in piedi nella sua cucina, passando la solita mano sul ripiano di marmo accanto al lavandino. Vi appoggiò dentro la tazza vuota e la riempì di nuovo, di acqua. Aprì la porta che dalla cucina portava alle scale, in direzione del garage. Si mise in auto, azionò la serranda e, a marcia indietro, s’immise nel viale di fronte a casa, pronto a rientrare nel mondo e a iniziare la sua giornata. Il Giudice era un giudice vecchio stile, di una cittadina dove difficilmente si poteva non conoscere il nome, la parentela, l’occupazione di ciascun abitante. Erano tutti d’accordo che desse sicurezza sapere chi si aveva intorno, e il Giudice li assecondava. La gente lo guardava e lo salutava con riverenza, in quel modo un po’ enfatizzato che serviva a far capire che un certo tipo di rispetto esigeva di non essere ignorato; gli sembrava un atteggiamento che potesse essere riservato a un prete. <em>Entrambi, in fondo</em>, si diceva, <em>confessano i peccati, il prete in segreto e il giudice di fronte a un pubblico</em>. Al Giudice non dispiaceva questa associazione, e quindi rispondeva sorridente, cordiale, ma con l’occhio vigile; sapeva che dal prete i peccatori ci andavano di loro spontanea volontà, per così dire, mentre da lui bisognava perlopiù trascinarli, ed era questo il motivo per cui chi finiva davanti a lui veniva chiamato criminale o imputato, anche se lui preferiva di gran lunga malvivente. Un malvivente che lui doveva aiutare, nonostante fosse cosciente che il male, in vita, non è eliminabile.<br />Il caso del giovane arieggiava nella cittadina da qualche settimana. Le vittime – la vittima – erano dei membri stimati della comunità, e soprattutto molto simili alla maggior parte degli altri membri. La sventura, così veniva soprannominato l’accaduto, era omaggiata con cesti di cibo e visite e sguardi compassionevoli o di terrore, con cui i risparmiati, nessuno escluso, la ringraziavano dentro e profondamente che non li avesse toccati. Il Giudice lo sapeva e annuiva, non era certo qualcosa di strano; anche se si fossero trovati in una grande città, chi avesse conosciuto gli sventurati non avrebbe voluto prendere il loro posto. L’attenzione delle persone era concentrata lì, a non avere il loro posto. Il Giudice se le figurava salmodiare fino all’ingresso della casa nei campi dei Signori P., in una processione scandita dalle ore e dai turni di lavoro, con le casalinghe in prima linea nei soccorsi come infermiere dell’anima. Volevano farsi raccontare il fatto, e intanto ammiravano, in una qualche maniera, il sacrificio della famiglia. <em>Mettersi nei loro panni</em> era la frase che più usciva dalle bocche di vicini e amici; la sofferenza aveva sempre il suo fascino, pensava scuotendo la testa con rassegnazione, e sempre divertito, il Giudice.<br />Quando era solo o con la sua segretaria, la fedelissima e perpetua Marta, il Giudice chiamava l’imputato – il malvivente – <em>quel povero cristiano</em>. <em>Sa, Marta, quel povero cristiano mi dà da pensare.</em><br /><em>Lo so, Giudice, </em>e poi, con un brontolio fugace che scappava come uno scarafaggio nella farina, aggiungeva: <em>ma non voglio sentirla! Il Signor P. non se lo meritava, è lui il povero</em>. Il Giudice lo sapeva che il fatto che il Signor P. se lo meritasse o meno era irrilevante e, in realtà, lo sapevano tutti, altrimenti non avrebbero avuto incubi, dei veri incubi notturni sull’accaduto. Anche quella mattina, mentre comprava una copia del giornale locale, il Giudice aveva sentito, nell’usuale saluto dell’edicolante, lo sforzo muscolare di una notte passata a torturarsi la mente con l’immaginazione. Soprattutto, però, il Giudice pensava a quell’appellativo che si contendevano lui e i suoi concittadini, quel <em>povero</em> che era davvero imprevedibile, sebbene nessuno l’avrebbe mai ammesso, e nemmeno il Giudice ci voleva provare a spiegarlo a qualcuno, era più un argomento da prete. Una volta che aveva iniziato a parlarne con Marta, come se le stesse facendo una confidenza, le disse <em>le circostanze sembrano avverse</em>; le disse <em>quel che è capitato è un caso e insieme non lo è, ma quello a terra è il povero cristiano, Marta. Chi vuole essere il povere cristiano? </em><br /><em>Giudice, lei non mi ascolta</em>.<br /><em>È un bene, Marta, è un bene</em>, e iniziò a ridere con il viso e con la pancia.<br /><em>E mi spaventa</em>.<br /><em>Perché rido, Marta?</em><br /><em>Sì, perché ride</em>.<br />Allora il Giudice rise ancora più forte e Marta lasciò di scatto la stanza picchiettando i suoi piedi da topo sul parquet e chiudendosi la porta dietro le spalle senza riuscire a sbatterla.<br />In tribunale, l’udienza, il Giudice la prevedeva affollata. I cittadini sarebbero venuti a testimoniare la loro onestà quotidiana; non si chiedeva se con il vestito della festa o con quello da lavoro, e non voleva nemmeno scommetterci. Avrebbe atteso la sorpresa di arrivare alla fine del suo corridoio privato e di entrare nell’aula. Vide la sala ricolma di visi familiari, che lo fissavano come se si aspettassero di essere salutati, certi che in un altro luogo sarebbe accaduto e alcuni persino avrebbero scambiato due parole col Giudice, in vista, magari, di un incontro davanti a un mazzo di carte, per una bevuta o un pollo arrosto dopo la Messa della domenica. Il Giudice sapeva che i suoi concittadini si guardavano bene dal mettersi nella condizione di avere lui a giudicarli per un crimine, al massimo gli si mettevano di fronte per discussioni e disaccordi, nulla che cambiasse le cose nella sostanza. Agire nelle regole permetteva loro di averlo in pugno, pensavano, e a volte lo pensavano così forte che il Giudice glielo leggeva in fronte come se ce l’avessero scritto con gli aghi.<br />Si fermò sull’ingresso e scorse i loro visi, uno alla volta: il farmacista, il fruttivendolo, il macellaio, l’avvocato, il medico, il postino, il falegname, l’elettricista, il carrozziere, il pescivendolo e il panettiere, l’edicolante e il tabaccaio. Chiamarli nella propria testa con il nome delle loro professioni lo aiutava a collocarli tra le vie, almeno nel caso degli uomini; erano guardiani sparsi sulla mappa del territorio cittadino, ognuno con la propria copertura. Poi c’erano le casalinghe, a farsi concorrenza, sparse invece come semi al vento e atterrate in massa nei giardini di quasi ogni singola abitazione.<br />Quando si sedette il Giudice, si sedettero anche loro; si sentiva sorvegliato più che rispettato. Li guardò di nuovo, diede un lungo respiro profondo e sentì il racconto della notte del 23 settembre; il racconto che, a ben vedere, era più un’ipotesi fondata sulle prove, e l’imputato, l’unico testimone dello svolgimento dei fatti, era fin troppo ubriaco quella sera per confermare inequivocabilmente una qualsivoglia azione. Al momento del ritrovamento il ragazzo era ancora addormentato e la difesa sostenne che ciò che accadde era <em>indicibile</em>.<br />Si era scoperto che l&#8217;imputato dal volto giovane aveva ventiquattro anni e una famiglia a un paio di centinaia di chilometri di distanza. Una madre, un padre e una sorella. La famiglia era modesta e non aveva dato scandalo in passato, se non per questo figlio, si vociferava in giro, <em>non tanto a posto</em>. Era andato a scuola, con scarsi esiti, ma al Giudice questo non sembrava di particolare rilevanza; gli sembrava piuttosto un giovane di quelli che si lasciano trascinare dai fatti, indistintamente, come se tutto fosse libero nel mondo, ogni possibilità, tanto che a volte quando lo osservava gli veniva da sorridere, come suo solito. Marta, che lo aveva visto con quell’espressione comprensiva nei confronti del ragazzo, l’aveva rimproverato subito, <em>gli abitanti della zona non apprezzerebbero</em>, lo ammonì, <em>e noi qui dobbiamo viverci</em>. Il Giudice sapeva che Marta era preoccupata per sé e che non voleva pagare per le simpatie del Giudice, e pensò, alzando le spalle, che non aveva torto.<br />Il ragazzo teneva lo sguardo basso; si era abbandonato con il corpo sulla sedia dietro al banco del suo avvocato, e ascoltava, sbalordito, tanto quanto il resto dell’aula, essendo però l’unico che cercava di immaginare se stesso nei panni del carnefice durante la ricostruzione. L’intera vicenda era uno sforzo collettivo d’immaginazione. L’avvocato della difesa glielo chiese una volta. <em>Crede possibile che lei abbia compiuto ciò di cui l’accusano?</em> <em>C’è qualcosa nella sua vita che faccia pensare che lei sia capace di ciò che dicono?</em><br /><em>Non saprei</em>, rispose il giovane e tacque. Ci fu una pausa prolungata prima che l’avvocato della difesa proseguisse. Il giovane non trovava un motivo per cui la storia fosse una bugia. <em>Quale punizione per un ragazzo simile?</em>, si chiedeva il Giudice. Se lo chiedeva nella testa come fosse un segreto. L’avvocato della difesa decise di attaccarsi al <em>non saprei</em> gettandolo nell’ambiguità, nel dubbio che la corte avrebbe dovuto avere al momento della sentenza. Il dubbio doveva essere sufficiente, ma il Giudice era certo di ciò che aveva fatto il giovane. <em>Per alcuni uomini nulla è impossibile, cara Marta</em>. Lo vedeva accasciato sulla sedia come se non si fosse mai mosso da lì; come se non esistessero i giorni e tutto fosse soltanto un lungo susseguirsi di ore, senza una pausa, senza un punto di riferimento che permettesse di fermare un fatto, una parola, un tempo.<br />Il giovane alzò lo sguardo prima di mettersi in piedi di fronte al Giudice, che gli fece un cenno con la mano destra invitandolo a stare dritto; gli chiese di spostarsi dal banco e di farsi vedere tutto intero e di avvicinarsi. I vestiti larghi, la giacca cadente e la camicia ingiallita confermarono al Giudice che il giovane era solo, che quei vestiti dovevano venire da un cesto per la carità e non da una casa con una famiglia, la famiglia del giovane. Lo fece riaccomodare e poi fu pronto per sentire la storia.</p>
<p style="text-align:center;">***</p>
<p style="text-align:justify;">Iniziava a sentirsi il freddo dell’autunno, saliva dal terreno e scendeva dagli alberi verso sera, appena dopo il tramonto. Il giovane si era dato appuntamento con A. in un bar fuori città, al principio della zona dei campi; un bar di quelli sempre umidi, di legno, immersi nel verde. Avevano bevuto. Andavano lì perché bere costava la metà che negli altri locali, sosteneva A., ed era vero. Il giovane aveva preso <em>un’auto in prestito</em>, così rispondeva a chi lo vedeva spesso con auto diverse; le portava via dai vialetti a tarda sera e le riconsegnava al mattino, prima dell’alba. Lui e A. erano rimasti seduti per ore, avevano bevuto e fumato e A. aveva cercato di farlo scommettere su tutto. Voleva sempre scommettere, A., diceva che era un buon allenamento per il coraggio.<br /><em>Quanti stuzzicadenti ci sono qui dentro?</em>, aprì la scatoletta di plastica, la lasciò brillare sotto gli occhi di entrambi e poi la richiuse.<br /><em>Che ne so</em>, gli rispose il giovane di malavoglia.<br /><em>Come che ne so… conta!</em>, e poi A. iniziò a ridere e gli chiese un’altra cosa. <em>Se mi dici il numero esatto di persone che lavora nel bar, ti pago tre giri? </em><br /><em>Tutte?</em>, lo assecondò il giovane.<br /><em>Tutte, anche gli assenti.</em><br /><em>Che cavolo dici.</em><br /><em>Se mi dici da quanti anni c’è questo locale ti pago due giri?</em><br /><em>Non tre?</em>, tentò di scherzare.<br /><em>Due, tre erano prima. </em><br /><em>Non lo so da quanti anni</em>.<br /><em>Guardati attorno, il bancone, l’uomo alla cassa</em>.<br /><em>Trenta, trent’anni</em>.<br /><em>Trenta? </em><br /><em>Sì, trenta, dico trenta.</em><br /><em>Qua la mano, facciamo le cose per bene</em>. A. ci brindò sopra e finì di bere tutto quanto c’era dentro al bicchiere fino a far scivolare due lunghe gocce come canini ai lati della bocca. <em>Adesso chiediamo. Trent’anni. </em>Stette zitto cinque secondi, abbassò la faccia sul tavolo e poi la ritirò su solo fino all’altezza degli occhi, e come un ventriloquo disse <em>E se sbagli?</em><br /><em>Se sbaglio?</em><br /><em>Se sbagli paghi tu, come si fa sempre</em>.<br /><em>No, lascia stare, non è divertente. </em><br /><em>Facciamo che se perdi devi fare quello che dico io</em>.<br /><em>No</em>.<br /><em>Non puoi dire no, hai già accettato di giocare</em>.<br /><em>Cosa vuoi?</em>, disse il giovane.<br /><em>Ci penso, intanto chiediamo. </em>Sollevò un braccio prima che il giovane potesse ribattere. <em>Ci porti tre rum doppi?</em>, lo chiese cortesemente, con le labbra che sorridevano. Poi si voltò verso il giovane e rimase a fissarlo.<br /><em>Cosa c’è? Smettila!</em><br /><em>Sto per offrirti da bere, non sei felice?</em><br />Il giovane rilassò il volto, A. non stava mentendo.<br />La cameriera appoggiò i tre bicchierini traballanti, un po’ di rum cadde sul tavolo. A. la ringraziò e aggiunse, come fosse una curiosità nata sul momento, <em>Scusami, posso farti una domanda?</em> La ragazza gli rispose <em>dipende</em>, non immaginava che lui non volesse niente da lei, soltanto sapere l’età del posto. <em>Sai da quanti anni è aperto questo bar?</em> La ragazza perse la smorfia maliziosa che la accompagnava. Gli disse che c’era da molti anni, <em>da sempre, e da dieci anni è suo</em>, e si mise a cercare il proprietario, <em>non lo vedo adesso</em>. <em>Una decina, una decina d’anni. Se volete chiedo</em>.<br /><em>Non importa, no, grazie, molto gentile</em>.<br />La cameriera se ne andò dimenticandosi la richiesta all’istante.<br /><em>Direi che hai perso. </em><br /><em>Perché ho perso? </em><br /><em>Una decina d’anni non sono trenta. </em><br /><em>Solo questa gestione. Non abbiamo detto il locale?</em><br /><em>Il locale ha detto che c’è da sempre, non te lo ricordi? Bevi</em>, e mentre ripeteva <em>bevi</em>, spinse i tre bicchierini con le mani unite verso il giovane. <em>Te li offro, hai perso, bevi.</em><br />Il giovane fissò il rum all’interno dei bicchierini; più fissava l’alcol più gli sembrava poco. Sollevò il primo, con cautela, dell’altro liquido marrone colò sul ripiano di legno. A. lo guardava come se il giovane stesse per ingurgitare del veleno o, al contrario, un balsamo di guarigione. Gli balenò per la testa di voler essere al suo posto, e forse non se ne rese nemmeno conto, ma il rischio che sentiva nei tre bicchierini lo invidiava al giovane, che, nello stesso momento, in un movimento rapido, in sequenza, un colpo dopo l’altro, li buttò giù. A. fece l’unica cosa che gli venne in mente, iniziò a ridere e lo canzonò: <em>che uomo</em>, disse,<em> che grande</em>,<em> che forza</em>, biascicando un po’. Stava fingendo, così rincarò la dose e propose una nuova scommessa. Il giovane aggrottò il viso. <em>Dopotutto ho pagato io</em>, sottolineò A., <em>non è proprio una sconfitta</em>. Il giovane non replicò, avvolse il pugno destro dentro il palmo della mano sinistra, non si capiva se fosse un accenno di rabbia o di preghiera.<br /><em>Allora paga ancora da bere e io faccio quello che chiedi. </em><br /><em>Non dirlo con un tono così serio. Ci stiamo divertendo, non ci stiamo divertendo? Non rispondere, fa niente, ti capisco. </em><br /><em>Cosa capisci? </em><br /><em>Che ho voglia di bere anch’io</em>. A. fece di nuovo un cenno alla cameriera, ordinò altri quattro rum doppi.<br />Si piegò in avanti e adagiò il busto sul tavolo, bisbigliando al giovane: <em>Due sono per me, questa volta</em>.<br /><em>Com’è che hai tutti questi soldi? </em><br /><em>Li ho per te, sei contento?</em><br /><em>Di solito non ne hai. </em><br /><em>Questa è la volta che li ho</em>, e seccò la conversazione.<br />La cameriera lasciò i bicchierini colmi e guardò i due ragazzi, che la ignorarono. A. le mise i soldi sul tavolo, schioccando le dita per attirare il suo sguardo dove voleva lui e farla andare via. Alzò il primo rum e aspettò che anche il giovane lo avesse nella mano per ingurgitarlo in un unico sorso. Il giovane imitò A. anche una seconda volta. Entrambi chiusero gli occhi e contrassero le palpebre come di fronte a uno sforzo sovrumano.<br /><em>Portami a casa, non ho voglia di camminare, fa freddo. </em><br /><em>Adesso?</em><br /><em>Adesso, mi devi una vincita, e mi sono stancato di stare qui. </em><br /><em>Allungo la strada per… </em><br /><em>Per cosa? </em><br /><em>Per riconsegnare l’auto. </em><br /><em>Qualche chilometro in più non fa nulla, su, andiamo. </em><br />In auto bevvero e fumarono ancora. A. aveva una fiaschetta con del whisky di pessima qualità nella tasca della giacca. <em>È per il freddo</em>, ammiccò, <em>il freddo dei campi</em>. Il viaggio scivolò via silenzioso e una volta ogni tanto A. allungava la mano con la fiaschetta in direzione del giovane e il giovane beveva. Si salutarono davanti all’ingresso della casa dei genitori di A. con un ultimo sorso. A. sosteneva che al giovane bastava bere, mentre il giovane beveva perché A. non voleva bere da solo. Non gli piaceva A., ma era l’unico con cui usciva. Uscivano insieme da tempo, da anni. Neanche ad A. piaceva il giovane, ma almeno non lo contraddiceva. Prima di chiudere la portiera lanciò la fiaschetta sul sedile. <em>Te la lascio, è un regalo</em>. Si mandarono a quel paese senza prendersi sul serio. A. chiuse la portiera e non si voltò più. Prima di rimettersi in strada, il giovane diede una lunga sorsata; quella roba più era di pessima qualità più dava alla testa. A. diceva che <em>bisogna comprare sempre il peggio, ciò che costa meno dà lo stordimento che dura di più</em>. Ed era in effetti ciò che comprava. Il giovane ripartì tornando in direzione del locale, per proseguire verso la parte opposta della città, dove aveva recuperato l’auto. Stava percorrendo una statale isolata, in mezzo ai campi, quando l’auto cominciò a rallentare, a sbuffare fino a spegnersi, bloccata lungo la strada. L’auto si fermò vicino a una curva e lui non provò nemmeno ad aprire il cofano o a controllare la spia del carburante. Colpì il volante con il palmo e si guardò in giro, come se non ci fosse altro da fare, attraverso i finestrini dell’auto rimasti leggermente aperti. A parte il fianco boscoso della strada alla sua destra, a sinistra la luce lunare rischiarava perfettamente il piano dei terreni e sul fondo sagomava quella che poteva essere una casa. Il giovane decise di camminare per scaldarsi e si diede la casa come meta. Si allontanò dall’auto seguendo il ciglio della strada e la lasciò scomparire dietro la curva. Teneva i lembi della giacca di jeans serrati nei pugni contro il busto e la fiaschetta stretta al cuore. Sebbene avesse camminato per un chilometro, non gli sembrava che la meta fosse più vicina, gli sembrava sempre alla stessa distanza, ma di certo non era così, doveva essere l’intruglio di A., che, quando lo sentirono al processo, disse che il giovane beveva tutto quello che aveva davanti agli occhi e alla fine non gli veniva a noia nulla, nemmeno restare a piedi. Lo disse come una battuta. Il Giudice pensò che fosse l’unica cosa interessante che avesse detto durante la deposizione. Camminando il giovane dimenticò l’auto; decise di tagliare per il campo e di procedere con la costruzione di fronte. La guardò immobile, con i piedi infangati e l’odore di umidità che gli entrava nel naso. Se qualcuno avesse visto il giovane ne avrebbe avuto paura, questo pensavano gli accusatori al processo. La terra, che lo faceva sprofondare a ogni passo, mitigava il freddo; il calore saliva da lì. La grande casa aveva preso a crescere e svelava di metro in metro un pezzo in più, un angolo, una torre, come fatta sul momento, come una casa vista per la prima volta. Fu soltanto quando il giovane arrivò di fronte a uno dei muri di confine e vi appoggiò le mani sopra che smise di modificarsi. Strinse il ferro battuto di una finestrella protetta da un’inferriata e si sollevò. All’interno c’era una stalla con due mucche accoccolate sulla paglia in un recinto metallico. Girò attorno all’edificio e comparve davanti all’abitazione vera e propria, con la luce del portico accesa. Non la perse di vista fino all’ingresso della stalla. Fece scorrere il portone lungo la guida metallica e scivolò dentro. Le mucche lo stavano guardando attraverso le sbarre della recinzione. Il giovane prese il forcone appoggiato alla parete e mimò il gesto di raccogliere la paglia, per giocare. Andò avanti per qualche minuto, tra una bevuta e l’altra della robaccia che gli aveva lasciato A. Stava ridendo, forse un po’ troppo sguaiato perché le mucche iniziarono a muggire, forte e, probabilmente, in maniera insolita. Il muggito e l’alcol distrassero il giovane dal rumore di un motore che si avvicinava lungo il sentiero privato della casa. L’auto si avvicinava lenta e a fari spenti. Qualcun altro doveva intrufolarsi quella sera. Il giovane prese a imitare le mucche; si accostava al recinto, stringeva le labbra ed emetteva un muggito simile, cascante ed ebbro come gocce di whisky.<br />Il portone d’ingresso scivolò di nuovo lungo la guida e apparì lei. Le mucche avrebbero potuto svegliare qualcuno e la ragazza non voleva rischiare. Era uscita senza permesso e sarebbe stata punita per la sua fuga. Si avvicinò al giovane piano, senza fare rumore, aveva scelto di muoversi piano; chiamarlo ad alta voce aveva lo stesso rischio del muggito, di svegliare i genitori, il fratello insolente. Alcuni passi, un piede avanti all’altro, qualche passo soltanto poggiando i piedi adagio. Allungò il braccio, come fosse al buio; allungò il braccio verso la spalla del ragazzo e il ragazzo si girò senza bisogno che lei nemmeno lo sfiorasse; lo fece come se lo avesse toccato e infilzò il forcone come se ci fosse la paglia e non la ragazza, dal basso verso l’alto. La prese in pieno busto con tre dei quattro denti dell’attrezzo. Il ragazzo la tenne sollevata qualche istante, morente, prima di lasciarla cadere.</p>
<p style="text-align:center;">***</p>
<p style="text-align:justify;">Quel che si venne a sapere è che il fratello maggiore, al mattino, aprendo il portone, li trovò uno sull’altro, entrambi sporchi di sangue, solo lei morta.<br />Il ragazzo puzzava d’alcol, e la fiaschetta era ancora al suo fianco. I moti di incredulità, di pianto e di isteria dei familiari nascosero i motivi per cui i due ragazzi erano lì. Che lei frequentasse questo ragazzo, sconosciuto in città e di certo un poco di buono, non era cosa di cui parlare. E d’altronde se fosse stato un segreto tra i due lo sarebbe rimasto, tanto più che invece saltò fuori che la ragazza stava rientrando da un’uscita con un amico <em>speciale</em> di scuola, così lo definirono, cose tra adolescenti.<br />Il giorno del processo, l’imputato stava sulla sedia e non aveva niente da obbiettare, nei fatti le cose erano andate come descritte; non aveva nulla da ridire su quanto era stato detto, non avrebbe potuto. Lui confermò che non conosceva la ragazza, ma questo scagionarla da una relazione con un poco di buono non gli valse uno sconto di pena e di insulti e di odio. Glielo gridarono. <em>Non ti odieremo meno perché dici la verità</em>. Per primo si era alzato veemente il padre della ragazza, come se ancora il giovane avesse tra le mani il forcone.<br />Il perché fosse nella stalla la ragazza, invece, non venne mai approfondito e il giovane non poté rivelarlo perché anche lui non lo sapeva, ma era sicuro che lei fosse entrata lì proprio per dirglielo. Era il muggito? Era lui con il forcone che giocava e faceva muggire le vacche? Era l’auto a secco di carburante? Era A. che si era fatto accompagnare a casa? Forse era lui che aveva perso la scommessa e doveva saldare.<br />Per la famiglia della ragazza il giovane doveva essere cattivo tutto e lei buona tutta. Forse l’unica sua colpa era che non sapeva cosa aveva fatto. Lo disse a Marta, il Giudice, <em>Marta, questo ragazzo non sa quello che ha fatto</em>.<br /><em>Ma l’ha fatto, Giudice</em>, <em>sì che l’ha fatto</em>, gli rispose Marta a mo’ di rimprovero. <em>Lei, Giudice, è troppo buono. Lo deve punire per quella povera ragazza, e per quei poveri genitori, e nient’altro. </em><br />Al momento della sentenza, dopo che il giovane tornò al suo posto, il Giudice si ritirò e provò il suo discorso ad alta voce, scandendo bene le parole. <em>Inizierò parlando di orrore</em>, disse. <em>Siamo di fronte a un orrore, Signori; un orrore senza motivo. Le vite di queste due persone, dell’imputato e dell’amata figlia e sorella, non avevano un motivo, comprensibile, di incontrarsi. Il mio compito è di valutare questo fatto, quest’incontro cieco. La vittima non ha neanche avuto il tempo di intuire la propria morte prima che fosse una certezza e, mi permetto di aggiungere, non ci aveva pensato neppure entrando nella stalla divenuta suo mattatoio. </em>Fece una pausa. <em>L’imputato, però, non era in condizioni diverse</em>. A questo punto, rifletté, la sala si sarebbe palesata in un mormorio continuo – minimizzò – cui avrebbe risposto picchiando il martelletto sotto gli sguardi fermi dei suoi concittadini. <em>Signori</em>, alzando il tono di voce, <em>l’imputato non era in condizioni diverse</em>. <em>Nella mancanza di scelta dell’imputato, io non so cosa vedere</em>. <em>Uno sbaglio forse, che non soddisferebbe nessuno. O un destino anche, di entrambi. Non ho motivi per il loro incontro e nemmeno voi li avete, nessuno li ha, se non il fatto stesso. Quello che dico ai presenti è che l’imputato da qui in poi avrà un motivo per la sua vita. </em>Il Giudice era sicuro che i presenti in sala si sarebbero scaldati ancora, che qualcuno si sarebbe alzato lasciandosi sfuggire insulti e urla e che lui avrebbe dovuto usare le sue maniere forti, le sue sanzioni e le sue guardie. Infine disse <em>Il destino di questo giovane parte da qua.</em><br />Marta bussò alla porta; era ora. Il Giudice infilò il medesimo corridoio di sempre, si sedette composto sul suo scranno e, come sempre, sentì entrargli dentro il peso della penitenza pubblica e il desiderio, o la paura, che ciò che stava per deliberare fosse giusto. </p>
<p style="text-align:right;"><a href="https://verderivista.wordpress.com/category/federica-patera/" target="_blank" rel="noopener"><em>Federica Patera</em></a></p>


<p></p>