---
title: L’immunità all’esperienza. La nuova tragedia di massa
image: MILENA.png
created_at: 2020-10-06 07:00:06.000000000 Z
author: Milena
layout: post
category: MILENA
tags: MILENA
original_link: http://www.rivistamilena.it/2020/10/06/limmunita-allesperienza-la-nuova-tragedia-di-massa/
---

<a href='http://www.rivistamilena.it/2020/10/06/limmunita-allesperienza-la-nuova-tragedia-di-massa/' target='_blank'> Leggi su + item.title</a>
<p style="text-align: justify;">La scienza e ogni altra disciplina hanno le loro scusanti, il comportamento no. E in quest’ultimo ci finiscono quelli di chi dovrebbe decidere e di chi dovrebbe osservare. Spesso, entrambe le azioni sono in relazione. A che qualcosa di straordinario e di risollevante potesse provenire da questa esperienza collettiva della pandemia non ho mai creduto. Neppure quando l’incertezza iniziale avrebbe potuto lasciare spazio a un qualche genere di speranza.</p>
<p style="text-align: justify;">Abbiamo soltanto assistito, e continueremo a farlo, a un decorso della malattia. Non il virus, non i suoi effetti. Alla malattia che riguarda i sani e i malati. Soprattutto i sani. La pedanteria del superfluo dato in pasto a chi s’è dovuto distrarre, accontentandosi senza saperlo, con chiacchiere e pretesti polemici ha pesato ancora una volta sul giudizio individuale e generale. Di responsabilità, di processi, neppure a parlarne. Qualcuno ha soltanto saputo provvedere alle campagne elettorali che con le elezioni si sono scandite nel programma annunciato secondo post e nuova quarantena, se ne arriverà un’altra (se dovessero peggiorare le cose ancora di più, la responsabilità non sarebbe solo delle autorità politiche, ma pure dei cittadini).</p>
<p style="text-align: justify;">Sì, si attende ancora un processo per chi ha causato quello che conosciamo. Ma non un processo che porti alla sanzione chi ne è stato gravemente responsabile, ma che accerti e descriva il sentiero di origini e di cause. Anche quello, soprattutto quello, aiuterebbe a trovare nuove ed efficaci soluzioni. Per oggi e per domani. Tuttavia, non si può che dubitare di questa possibilità in un Paese che durante tutto il dopoguerra si è negato a se stesso.</p>
<p style="text-align: justify;">Intanto, il potere ha imposto una convivenza col virus simulandola per contrasto. Il contagio è stato spalmato, non ridotto. La sopportazione dei tanto sbandierati sacrifici ha solo derogato la strategia per cui erano stati inizialmente annunciati. L’unico risultato è stato quello di aver trasformato un’emergenza regionale in un’emergenza nazionale. E lo si è fatto a fasi. Le uniche fasi che i protocolli hanno realmente concretizzato.</p>
<p style="text-align: justify;">La scuola è stata intesa come un spazio e non come un diritto. La traduzione in luogo di necessità accessorie e secondarie che niente hanno a che vedere col suo significato. Il momento avrebbe imposto l’insegnamento a distanza, ma così non è stato. Tutto il distanziabile avrebbe dovuto prevedere una disciplina necessaria e funzionante, con investimenti diretti e specifici (altro che bonus vacanze e acquisti di biciclette). Il concetto stesso di distanziabile avrebbe dovuto subire un’elaborazione approfondita. Invece è stato tutto filtrato da una retorica romantica e patetica del contatto fisico che, di fatto, è inteso come contatto strumentale e non spirituale. Poiché, aspetto che non è stato sufficientemente sottolineato, l’umanità aveva da tempo cambiato il concetto di contatto fisico, sia esso sociale che individuale, da molto prima della pandemia. Le nuove frontiere tecnologiche educano le generazioni a forme e a misure sperimentate e incidenti già da molti anni prima di quello che è accaduto negli ultimi mesi.</p>
<p style="text-align: justify;">È soltanto arrivata la prova di quanto da molto tempo temuto. Il distanziamento da certe esperienze vissute, in parte, per cronaca e non per esperienza diretta, ha indebolito la percezione tragica dell’individuo davanti ai drammi collettivi. Non più le miserie addosso all’uomo, ma l’uomo addosso alle miserie. Un’inversione per cui l’esperienza drammatica è stata messa sotto accusa senza preoccuparsi di trarne l’insegnamento che ogni esperienza tragica dovrebbe imporre. Una pedagogia avvelenata ha indotto le persone verso un’immunità all’esperienza. Il disagio, le difficoltà, i cambiamenti ad essi relativi sono stati sì vissuti e toccati con mano, ma pur sempre a freddo, regolati da interruttori a separare lo sperimentato dall’acquisito. Nessuna conoscenza, quindi. Solo un cinico e isterico smaltimento. Una rimozione della realtà. Inutile illudersi, però, che questo processo possa renderci immuni pure da traumi dei quali non conosciamo ancora il volto.</p>
<p style="text-align: justify;">L’intelligenza avrebbe dovuto combattere e non risparmiarsi. Avrebbe dovuto ricorrere alla sua caratteristica marziale (con buona pace di un Kant declinato in maniera un po’ maccheronica), e non predicare semplicemente una prudenza nuda e disarmata. Qualcosa è salito al potere senza equipaggiamenti. E a tutti noi non è parso vero potergli obbedire. I morti continueranno a morire ancora più lontano dai vivi. Una morte accertata e nascosta. Come le responsabilità per tutto questo.</p>
<p style="text-align: justify;">In copertina, Nicola Figlia</p>
<iframe src="http://www.facebook.com/plugins/like.php?href=http%3A%2F%2Fwww.rivistamilena.it%2F2020%2F10%2F06%2Flimmunita-allesperienza-la-nuova-tragedia-di-massa%2F&amp;layout=button_count&amp;&amp;width=450&amp;action=like&amp;colorscheme=light" scrolling="no" frameborder="0" allowTransparency="true" style="border:none; overflow:hidden; width:450px;height:20px;margin-top:5px;"></iframe>