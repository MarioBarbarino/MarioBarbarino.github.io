---
title: Notte di preghiera
image: IL_FUCO.jpg
created_at: 2020-05-17 19:41:02.000000000 Z
author: Il Fuco
layout: post
category: il-fuco
tags: il-fuco
original_link: https://ilfucorivista.wordpress.com/2020/05/17/notte-di-preghiera/
---

<a href='https://ilfucorivista.wordpress.com/2020/05/17/notte-di-preghiera/' target='_blank' > Leggi su Il Fuco</a>
<p class="has-text-align-center"><em>Racconto di Luca Lancioni pubblicato nel quinto numero.</em></p>



<hr class="wp-block-separator" />



<p class="has-text-align-justify">Con mani rudi a stringermi le caviglie, sono stato trascinato dapprima per le gambe.<br>Il terreno dalle pietre acuminate mi ha lasciato solchi profondi sulla schiena, le dita ferite. Sono stato scaraventato su un carro.<br>Nitido mi è ancora il fracasso dello scalpitare dei cavalli.<br>Sul carro, in compagnia di un mucchio di sacchi vuoti di juta, ho avuto gli occhi al cielo nella notte con le ombre minacciose degli alberi che mi scivolavano addosso, lente nel suono di zoccoli in corsa, nella polvere che mi chiudeva il respiro e nel trotto ossessivo.<br>Sono le ultime cose che ricordo, e ora, non so più il mio nome, non conosco me stesso. Di fronte, ho i miei piedi; sotto di me la schiena nuda, ferita, a contatto di una pelle di montone su un lenzuolo lercio.<br>Ho una tosse atroce. L’aria mi scuote. L’aria è gonfia di umido. Ogni colpo di tosse mi sfianca.<br>Prego Iddio.<br>Voglio che tutto questo abbia una fine.<br>I passi che odo mi inquietano. A volte sono nitidi e vicini, altre, echi lontani. Dipende dai calzari che loro indossano.<br>Mi giro fulmineo nel letto. Ho gli occhi sull’ombra della porta che si apre. C’è lui: il Nasone, il più alto rispetto agli altri che entrano ogni notte nella mia stanza al riverbero di una lanterna che trema, il suo naso è curvo, i suoi occhi sono pazzi, alla luce della flebile luce, vitrei.<br>Vedo una mano nodosa. Si alza in aria una lucerna che inonda di ombre le mura.<br>C’è anche il Gobbo vicino a Nasone, un uomo dalla schiena deformata. Trasuda fetore acido. È insopportabile. Ha unghie lunghe, le intravedo e lascia la scodella vicino al mio letto.<br>Sono gli unici due uomini che riesco a distinguere dagli altri, che vengono per lasciarmi qualcosa da mangiare: una zuppa liquida.<br>Poi ci sono le feci.<br>L’unico modo per defecare è sedermi su un secchio. È sulla parete opposta al letto. Camminare per me significa calpestare prati in fiamme e quel secchio occupa gran parte delle mie ore, tanta è la fatica per raggiungerlo.<br>Guardo la porta: il giorno e la notte sono divisi dalla lama di luce che filtra sotto di essa.<br>C’è il secchio, il letto, la scodella a terra; ci sono i ricordi del carro pieno di sacchi di juta, le mie ferite, lo sbuffare dei cavalli. C’è la lama di luce alla porta. Il resto è il buio.<br>Il Gobbo torna. Provo a parlargli.<br>«Che mi è successo?», riesco a chiedergli.<br>Non mi risponde.<br>Penso che la mia voce sia troppo flebile per poter essere interpretata come una domanda.<br>Può sembrare un lamento?<br>Chiedo ancora: «Tu sai qualcosa? Che mi è successo?».<br>Mi risponde il clangore della serratura, e sento la porta che si chiude.<br>Scendo dal letto. Sono in piedi.<br>Un passo alla volta mi muovo nel buio, palpo le pareti, con le mani traccio i confini, vago con le braccia distese a palmi sulle mura della stanza.<br>Sono quattro metri per cinque.<br>Non c’è finestra, solo la porta con la lama di luce in basso.<br>La guardo, esausto.<br>Finisco disteso sul letto ancora, la pelle di montone mi dà conforto alla schiena ferita.<br>Al risveglio vengo assalito dalla tensione. Mi rendo conto che ho camminato. Ciò mi dà consapevolezza di essere in una prigione.<br>O in una tomba.<br>Torna Nasone di nuovo. La sua ombra è enorme.<br>Mi faccio trovare in piedi, di fianco al secchio delle feci.<br>Lui è imperturbabile, prende il secchio da terra e non parla.<br>«Posso camminare, ho bisogno di uscire di qui, posso uscire di qui?», chiedo.<br>Vedo un’esitazione nella sua andatura.<br>Chiude la porta.<br>Non sento girare la chiave.<br>Apro la porta, guardo al di là di un corridoio. Mi accorgo che lui è scomparso. Sullo sfondo c’è una grande feritoia luminosa.<br>Zoppico. Ho male alla schiena. A ogni passo le vertebre si schiacciano sotto una mole di dolore.<br>Cerco di andare veloce.<br>L’intento è di guardare da quella feritoia.<br>Dalla porzione di paesaggio che vedo di lì, capisco che sono in alto, sotto di me ci sono dei campi coltivati con precisione geometrica, un’area collinare, il bosco, e il cielo plumbeo.<br>Guardo il bosco.<br>Poi continuo per il corridoio.<br>Nella penombra, intravedo un’altra porta e la apro.<br>C’è una stanza spoglia davanti a me, con solo una minuscola finestra. Pareti rozze senza tracce di intonaco.<br>Esco.<br>Sul fondo ci sono scale tortuose che scendono.<br>Scendo.<br>Il buio da cui sono avvolto mi spaventa. È ciò che ho visto che mi affligge: il paesaggio dalla feritoia, la distesa di campi che c’è fuori mi fa sentire perso, e il buio della mia memoria mi dà orrore.<br>Non conosco il mio nome.<br>I gradini sono di marmo gelido. Il freddo penetra ovunque. Allo stesso tempo, la mia pelle gronda di sudore. Tendo le orecchie, i sensi sono in allerta, ho paura, ho bisogno di un cenno di vita, dell’esistenza del calore di qualcuno, della luce.<br>Giungo al piano sottostante.<br>Vedo le stesse cose di prima: il corridoio, la feritoia, i campi, il bosco, porte chiuse e stanze vuote. Ma non indugio, sono attratto dall’idea del piano terra per uscire di qui.<br>Proseguo nella discesa per le scale marmoree.<br>«Paul!», sento dire.<br>Resto fermo con la mano sudata alla parete.<br>«Paul Sheldon!».<br>Mi accorgo che sono io a chiamare: la mia bocca si apre e si chiude. È semi incollata con croste di febbre. Ma sono io a chiamare. «Paul!».<br>Continuo. Ripeto quel nome, avverto un riverbero nel pronunciarlo.<br>«Paul!».<br>Scendo le scale. Sento che le mie labbra sorridono.<br>Poi azzittisco.<br>Sono su un altro pianerottolo.<br>Sono fermo, il sangue pulsa, ho l’ansia della speranza di vedere qualcosa di nuovo. Cammino.<br>C’è il solito corridoio deserto, una feritoia di luce, e altre porte buie.<br>Non mi fermo.<br>Proseguo e scendo le scale.<br>Le mie gambe sembrano alzare macigni; mi reggo con le mani sulle pareti, perdo l’equilibrio. Nella testa torna l’orribile sensazione che avevo al letto: il buio.<br>La rampa di scale è lunga.<br>Proseguo.<br>Mi viene addosso una zaffata di orina.<br>Mi ridesta indistinti ricordi: il puzzo dei cavalli, il sentiero nel bosco e il carro ribaltato. Di fianco al carro…<br>…un mucchio di cadaveri.<br>Ricordo l’ultimo macabro elemento.<br>Ho dolore alla pancia.<br>Ho consapevolezza che è successo qualcosa di orribile.<br>È successo nei campi coltivati, dall’impeccabile geometria, o nel bosco.<br>Dal fondo delle scale mi raggiunge un chiarore.<br>È il piano terra, finalmente.<br>Davanti a me un atrio maestoso prende luce da alti abbaini. Marmi bianchi, rossicci e verdi ornano volte sovrastanti me stesso oltre quattro metri. Vedo una cascata di colori.<br>A metà altezza il marmo lascia spazio a numerosi affreschi. Sono figure in movimento, impegnate in una danza; c’è un grappolo di ritratti di uomini, dritti in piedi e composti, danno l’idea di essere in processione, guardano in un unico punto in alto, dove c’è un serpente avvolto in tante spire.<br>È una serpe nera, la lingua biforcuta è rossa, gli occhi sono rubini. E anche se distanti da me, sembrano guardare proprio verso di me.<br>Distolgo lo sguardo.<br>Sul fondo c’è un grosso portone scuro. Dimentico le ferite, le gambe, la schiena e corro, poi perdo l’equilibrio, cado, batto il mento, sento il sangue alla bocca.<br>«Solo un morso sulla lingua», dico. «Solo un morso!», urlo.<br>Ho le mani a ridosso del chiavistello.<br>Apro il portone. Mi spingo contro di esso, uso tutto il mio corpo fino a udire il frastuono dei cardini, giganti, che stridono.<br>La prima cosa che vedo è il cielo grigio: poche scale marmoree mi separano dal paesaggio collinare che avevo visto dalla feritoia.<br>Sono sulla soglia.<br>Dalle mie spalle giungono parole confuse, indistinte.<br>Davanti a me c’è la collina, i campi ordinati e colorati. L’aria è fresca, respiro bene; dietro di me, invece, ci sono i vividi colori del marmo in penombra e le voci non troppo lontane.<br>Torno indietro: io ho bisogno dell’esistenza del calore di qualcuno, e vado verso le voci. Inciampo, cado, ma non esito, proseguo.<br>Sono di nuovo sul pianerottolo e le scale scendono ancora.<br>Scendo anche io.<br>La luce è troppo flebile, faccio fatica a vedere il bordo dei gradini.<br>«Paul! Cosa potrà mai succederti, Paul!».<br>Sono io che parlo. Le mie labbra secche si muovono e mi bruciano. «Prosegui, Paul, cosa potrà mai accaderti?», sento dire.<br>Rido. Nella mente ho un’immagine: un viso, delle sopracciglia nere, la pelle bianchissima. È davanti a me, adesso. Mi guarda e ride. «Pensi che possa accaderti qualcosa Paul? Lo pensi davvero?».<br>Mi guarda e ride.<br>Vedo i denti gialli.<br>Le scale sono nere.<br>È un piano sottoterra senza luce, e i denti gialli di quel viso e la cantilena delle sue parole, sono stralci di luce nel buio.<br>Rido.<br>Poi mi giunge un ondoso brusio di fondo. Un coacervo di voci delle quali è impossibile coglierne parola.<br>Attorno, non ci sono più le scale, c’è un pavimento e una folla di voci.<br>Con occhi chiusi e braccia rigide, parate avanti, cammino.<br>«Eccomi, sono qui», dico alle voci. Mi sembra di sentire il loro bollore d’alito.<br>«Eccomi», dico ancora.<br>La lunghezza di un mio passo è simile alla grandezza di un piede, e sono sempre più lento.<br>Cado allo stremo delle forze. Il pavimento è colla, sento qualcosa che mi scorre sulle dita. Non riesco a vedere nulla, neanche la forma di un contorno; non riesco a staccare le dita dal pavimento.<br>Resto in attesa di una parola nel marasma di quel cupo vociare. Ho male, anche ai timpani, le gambe sono tronchi morti.<br>Provo ad alzarmi. Tutto è orribilmente pesante. Tutto mi spinge in giù, come se le mie spalle e la mia schiena fossero di piombo.<br>«Sono Paul», dico, «aiuto!». Urlo, tante volte.<br>Mi accorgo che la mia voce è inudibile.<br>Io non sono sicuro di essere Paul.<br>«Sono l’abate», dico, «l’abate di questa abbazia».<br>E forse ho ragione.<br>Vedo le ombre di teste incappucciate in preghiera rivolgersi a me.<br>E io guardo la notte, che non ha nome.</p>