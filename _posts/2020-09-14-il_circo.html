---
title: Il circo
image: SPORE.png
created_at: 2020-09-14 09:36:00.000000000 Z
author: Spore
layout: post
category: SPORE
tags: SPORE
original_link: https://sporerivista.wordpress.com/2020/09/14/il-circo/
---

<a href='https://sporerivista.wordpress.com/2020/09/14/il-circo/' target='_blank' > Leggi su Il circo</a>
<p class="has-text-color" style="color:#2aa67d;">di Arianna Cislacchi.</p>



<hr class="wp-block-separator is-style-wide" />



<span id="more-810"></span>



<p>I cigolii delle ruote s’avvertirono sin dai vicoli e gli abitanti più affaccendati si fermarono all’improvviso: al fondo della via principale erano apparse delle ombre scure e informi, si muovevano adagio e con sicurezza, come se conoscessero le vie del paese. Non appena furono più vicine, le sagome mostrarono la loro vera natura: uno sciame di grossi carri, enormi a dir poco, carovane colorate trainate da cavalli boccheggianti, gabbie con feroci bestie: ringhiavano, bramivano, ululavano, cinguettavano. Tenevano le redini uomini e donne d’ogni età, accompagnati da un continuo scoppio di risa e l’eco di una cornamusa che cercava la più solenne delle attenzioni. In un lampo il villaggio si animò: le borse della spesa vennero abbandonate a terra, la frutta calpestata, tutti si riversarono sulle strade per assistere a quello scenario: nessuno poteva credere che fosse giunto in un luogo sperduto come quello un circo di tali dimensioni.<br>Uomini con lunghi baffi, donne dagli ampi vestiti, tessuti sfarzosi, lame in gola, fiamme al cielo sputate da bocche gorgoglianti, cartomanti e tarocchi lanciati all’aria, ballerine con le scarpe a punta in perfetto equilibrio su equini travestiti, palline in circolo che danzavano sopra parrucche arricciate; e ancora scimmie, asini da traino, gioielli, trapezisti, cerchi, indovini, fasci di luce magica, prestigiatori e fuochi d’artificio, danzatrici che agitavano accanto ai nostri volti inebetiti i loro nastri sfavillanti, pagliacci su tricicli e una ruota sola, ma non finiva lì: le meravigliose gitane sbucarono dagli angoli più remoti, accompagnate dal suono dei tamburelli e delle nacchere.<br>All&#8217;epoca avevo solo sedici anni, ero poco più che un ragazzo mingherlino, con scuri capelli e un paio di mani buone a lavorar il pane. Sfornavamo le migliori focacce del paese con la mia famiglia, ogni giorno tutti i santi giorni dell’anno, senza mai mancare un martire, una festa, un funerale, un matrimonio o una ricorrenza.<br>Quando giunse il circo, mi ero appena infilato in cucina e stavo già sudando accanto ai forni, ma il suono vibrante degli strumenti a fiato fu una tentazione irresistibile e mi costrinse a scappar fuori a curiosare insieme agli altri. Lasciammo a guardia del panificio mio nonno ormai costretto al dondolo dai reumatismi, ed io più di tutti gli altri, corsi a perdifiato lungo i viottoli in pietra con la casacca svolazzante e la mano stretta sul capo per impedire al berretto di volar via.<br>Non potei credere ai miei occhi: rimasi incantato dallo sfarzo, dalla bellezza, dall’agilità e la naturalezza con cui si erano insediati. Era gente di strada, pupille dilatate e sorrisi mezzi d’oro e mezzi sghembi, le cicatrici e i tatuaggi raccontavano storie prima ancor delle loro bocche, lasciando intendere di averne viste d’ogni.<br>Scorrevano come un torrente adombrando il piazzale, e vedemmo un paio di elefanti rinfrescarsi nelle fontane, gettando spruzzi sulla ruvida pelle con proboscidi intrecciate.<br>D’improvviso una voce tuonò da uno strano tubo conico, che scoprii solo più avanti chiamarsi <em>altoparlante</em>. Fu un eco rumoroso ma carico di energia, e a spronare il discorso era un ometto basso e un po’ grassottello, con un cilindro in testa e vestito di tutto punto.</p>



<p>«Viandanti, vagabondi, gatti e bei cagnoni!<br>Contadini, proprietari, venditori e gran signori!<br>Perdonateci il gran caos e la nostra irruenza,<br>siamo umili viaggiatori, abbiate un po’ pazienza.<br>Non dovete aver timore, siam qui per dar piacere,<br>a noi un po’ di fiducia, venite a vedere!<br>Animali a colori, donne e bellezza,<br>fra ruggiti e fiamme alte, coi trapezisti nella brezza.<br>Orsù non ci perdiamo, ma iniziamo a presentare:<br>qui il Circo di Berserk, qui per ammaliare.<br>Questa sera al calare, la meridiana sulle otto,<br>presentatevi al tendone, faremo il grande botto!»</p>



<p>Rimanemmo senza fiato come ipnotizzati, e non ci fu sguardo che si perdesse lo spettacolo; qualcuno indicò il cielo e tutte le teste s’alzarono all’unisono: nell’aria luccicava una strana polvere gialla; la guardammo cadere come pioggia sui visi e si appiccicò alle vesti in pochi secondi. I nostri occhi vagarono confusi finché non sentimmo nel cuore uno strano intorpidimento, come se delle braccia invisibili avessero stretto i nostri corpi assieme per poi cullarli dolcemente; la folla emise un grosso sospiro che infranse l’atmosfera: quando ritrovammo la lucidità, sotto i nostri occhi era stato montato un tendone così grande da poter accogliere il paese intero. Sbigottiti, studiammo quell’apparizione, seguendo le righe gialle e rosse così accese da accecare; in alto era appesa una strana banderuola dalla forma ambigua e fattezze demoniache, pareva un serpente con le ali.<br>La gente era molto, troppo impaziente e fino al tramonto si sentirono grida di emozione in tutte le case, e nei negozi e le vicine che spettegolavano, e i vecchi che brindavano. Era comprensibile d’altronde, nel villaggio non accadeva mai niente di interessante, figuriamoci un qualcosa di così epocale.<br>Che fortuna esser stati scelti, quale onore diventare tappa imprevista di un evento di tali proporzioni! Mamma e papà impastarono tutto il dì, e misero un banchetto fuori per celebrare il meraviglioso avvenimento: regalarono pani caldi e croccanti, teglie di focaccia dolce all’uvetta, biscotti al cioccolato, e invitanti grissini all’olio d’oliva, pastine, frittelle, ciambelle con glassa e persino dei prestigiosi dolcetti morbidi e ripieni di marmellata che erano rarità per il palato comune, di solito presenti ai banchetti delle grandi cerimonie.<br>L’unica persona che non sembrò affatto contenta era il nonno: quando gli raccontai tutto nei minimi dettagli, lo vidi sgranare gli occhi terrorizzato. Le pupille si dilatarono così tanto da sembrar profondi buchi neri, riuscivi a leggergli l’anima: celava qualcosa di oscuro, un abisso di paure sepolte da tempo e pronte a riemergere per saziarsi di lui; le rughe si accentuarono in un’espressione cupa, vertiginosa, e questo mi spaventò perché mai fino ad oggi il suo volto s’era trasformato in quel modo. Per tutto il giorno sentimmo la sua voce gracchiante e bassa imprecarci alle spalle, e insultò i nuovi giunti mandandoli rigorosamente più volte all’inferno.<br>«Siate tutti dannati! Se vi recherete a quel bordello creperete tra le fiamme assieme a quei balordi!»<br>Mia madre sbatté le mani infarinate nell’aria e mentre assaggiava un frammento di ciambella gridò al nonno che la sua vita se l’era bella che goduta e che lasciasse stare l’anime altrui.<br>Mi guardò e girò l’indice attorno alla testa lasciando intendere ciò che pensava di lui, e a me per la prima volta in tanti anni fece una gran pena; dopo essere stato rimproverato, il nonno mostrò uno sguardo spento e languido, di chi non ha più voglia di combattere e si adombrò, cadendo in un baritonale silenzio.<br>Quel pomeriggio dopo le grandi sfornate, ebbi un po’ di tempo libero per me: col permesso dei miei, andai a zonzo a curiosare nelle vie. Volevo ascoltare il vociferare, le chiacchiere, il dafarsi del villaggio; incitai l’entusiasmo vibrante che echeggiava nell’aria, urlai anche io in risposta ad altri, e corsi così tanto saltellando tra i vicoli che senza accorgermene mi ritrovai nella grande piazza, dove il tendone del circo respirava fiero sotto i raggi del sole ormai rosei e sempre più deboli.<br>Sentii l’eccitazione percuotermi; avanzai in direzione della lunga fila di carovane e gabbie che sostavano all’aria aperta. Camminavo di soppiatto, sfiorando con le dita le sbarre metalliche, bramoso di toccare qualsiasi cosa mi capitasse a tiro. I miei occhi si fossilizzarono sugli animali rinchiusi e dormienti; potevo sentirne il respiro: arricciai il naso per un istante, provando a gonfiare il petto come loro, abbandonandomi a grossi e sommessi brontolii. Notai che le grosse carrozze avevano tutte la porta chiusa; non c’era nessuno a girovagare nei dintorni, tranne un paio di giovani garzoni che pulivano escrementi e davano da mangiare alle bestiole. Misi le mani in tasca fischiettando e andai verso l’ingresso del circo; provai una morsa alle budella: ero impaziente e morivo dalla voglia di entrare.<br>Vinta la timidezza, armeggiai con decisione i lembi del tendone per farmi un po’ di spazio. Spalancai, sporgendo solo il viso; le iridi vagarono impazzite come un lupo in cerca della preda: c’era un gran movimento, un rumore assordante di oggetti sbattuti, piatti sonanti, maracas, e voci che ripetevano la parte. Quando mi infilai del tutto, fui avvolto da lunghi fili di perle: erano colorate, piccole, con una perfezione sferica da rimanerne ammaliati. Intrecciai le braccia attorno, lasciando che accarezzassero il mio corpo. Passarono alcuni giocolieri che mi sorrisero, salutandomi con allegria; la donna cannone robusta e dalle curve esagerate passò facendomi l’occhiolino, con il corpo aderente in una tuta grigia e due dentoni sporgenti avanti: soffiò un bacio dalle labbra gonfie e rosse; ricambiai con imbarazzo e fui attraversato dalla strana sensazione che tutte quelle persone mi stessero in qualche modo aspettando. Feci un passo in più, ma non andai oltre, ancorato tra i filamenti di perline; altri mi notarono, gettando subito sguardi curiosi iniettati di sangue e sorrisi di cortesia che parvero ornati da maligni pensieri; la maggior parte in ogni caso, tendeva a superarmi con pura indifferenza. Stavo godendo dell’ottima visuale, quando una mano si mosse all’improvviso davanti ai miei occhi.<br>Sussultai diventando paonazzo e tentai di darmela a gambe, ma quelle dita sottili e curate furono più veloci e mi trascinarono dentro per il colletto con una forza incredibile. Caddi a terra, alzando attorno una nuvola di polvere.<br>«Dove ve ne andate bel giovane?»<br>Alzai il viso e il mio cuore ebbe un mancamento: fu un’apparizione celestiale. Una gitana giovanissima mostrava un sorriso candido e malizioso; era di una bellezza d’altri tempi, antica e soporifera, dalla pelle diafana e occhi neri come la pece. Portava i capelli corti, con una strana sfumatura rosea al centro e indossava un abbigliamento curioso, di certo distinto dalle altre compari: sbrindellato, stretto a bustino per poi gonfiarsi goffamente ai lati del bacino, ricco di piume bianche e nere che s’alzavano rimanendo sospese come ali. Le gambe slanciate, lunghe e bellissime erano dritte, strette da un paio di calze a retina sottile; stava in perfetto equilibrio su un tamburello che sfiorava con la punta dei piedi, come una ballerina. Attorno al collo portava un grosso cerchio d’oro, unico gioiello ad ornare il corpo; il resto, erano minuscoli nei e imperfezioni ormai cicatrizzate dal tempo.<br>«Io…Vi domando perdono, ero curioso di…ma adesso stavo giusto andando via.»<br>La voce mi tremò così tanto che mi sentii stupido davanti a lei, ma quella creatura non cambiò tono né espressione: sorrise dolcemente, aiutandomi ad alzar da terra le natiche.<br>«Se è la curiosità che desiderate appagare, venite con me, sarete mio ospite.»<br>Raccolse da terra il tamburello e lo batté in aria, come se fosse un segnale. Ma non accadde nulla. Semplicemente camminammo assieme all’interno del tendone. Fu quasi impossibile per me godere dello spettacolo tutt’attorno; ero stregato dalle sue movenze.<br>Di punto in bianco, una voce urtò le mie orecchie e cacciai un grido quando vidi un uomo vestito a righe bianche e nere sfiorarmi la testa in volo: lo fissai sbalordito mentre s’intrecciava abilmente al suo gemello. Mi accorsi di una danzatrice molto bella in bilico su un sottile filo di corda: aveva un abito molto eccentrico, completamente rosa dalla testa ai piedi; rimase in equilibrio su una gamba sola per diverso tempo e mi chiesi come ci riuscisse, ne fui profondamente ammirato.<br>La gitana soffocò una risata e non disse niente; si mise al mio fianco, continuando la passeggiata e lasciò che la mia anima si nutrisse di quelle acrobazie sbalorditive. Inspirai a pieni polmoni, desideroso di assaporare quell’aria; il mio volto assunse un’espressione maniacale e lei mi lanciò un’occhiata altezzosa, come se cercasse di leggermi nel pensiero. Chiusi gli occhi, muovendo le narici come un animale fino a quando riuscii a catturare un misto di odori: qualcuno acre, poi dolciastro e floreale; fui pizzicato dalla puzza di sudore che, in altri punti, veniva piacevolmente sostituita da profumi femminili da far girare la testa. Riaprii le palpebre intontito e guardai con gioia la splendida ragazza vicino a me. Avevo i vestiti appiccicati, faceva un gran caldo e cominciai ad avere sete. In quell’istante un ruggito mi fece saltar sul posto e terrorizzato andai in cerca dell’animale feroce: lo vidi sopra un grosso divano, alzava una zampa mostrando le fauci; il domatore lo picchiava sulla coscia e sulla criniera con la frusta, comandandolo come fosse un burattino. Quella visione mi strinse lo stomaco, provai un senso di nausea e una tremenda tristezza.<br>Lei sembrò accorgersi del mio stato d’animo e si fermò, studiando la mia espressione.<br>«Cosa vi prende, di punto in bianco non vi piace più quel che vedete?»<br>Gli occhi mi divennero lucidi e non riuscii a ricambiare quello sguardo penetrante e indecifrabile; accarezzai i capelli ricciolini, continuando a fissare il leone.<br>«Non saprei… A guardar quella povera bestia, pare stia soffrendo parecchio. Non son forse prigionieri tutti loro, in questo posto? La natura non li ha mai preparati a questo.»<br>La ragazza strinse le braccia sotto ai seni. Sentivo di essere tremendamente fuori luogo, e anche se ero scottato d’amore innocente per quella fanciulla, indietreggiai per andarmene.<br>«Perdonate la mia incoscienza, senz’altro voi sapete bene come badar a quelle…»<br>Lei mi zittì afferrando il volto e baciandomi le labbra con una delicatezza da farmi sciogliere. Afferrò il mio corpo, trascinandomi come un bambolotto contro una trama di sbarre gelide, dove al di là ci osservava pigramente un lanciatore di coltelli che s’allenava al sicuro.<br>«Davvero provate pena per loro? Voi avete il cuore puro, l’ho capito subito.»<br>Rimasi incollato contro la cella terrorizzato dai suoi modi, e infine sospirai annuendo, mentre lei non mollava la stretta sulla casacca.<br>«Allora meritate un premio, vi svelerò un segreto che non dimenticherete per il resto della vita. Venite con me.»<br>Più che seguirla mi lasciai trasportare, fragile come un insetto e lei che tesseva come una vedova nera le trame del mio destino: quando ci fermammo in un angolo remoto, tirò fuori dalla tasca un ciondolo dalla forma triangolare di uno splendido verde smeraldo.<br>«Stringi l&#8217;amuleto tra le mani per tutto il tempo, almeno fino a quando lo spettacolo non avrà fine.»<br>«Ma perché…»<br>«Fate come vi ho detto.»<br>Mi baciò ancora una volta, questa volta con più intensità. Prima di staccarsi, sussurrò qualcosa al mio orecchio.<br>Quando il campanile del villaggio scoccò le otto, la gente fremeva in fila davanti al tendone; era un cumulo di sussurri e chiacchiericci, di foulard che svolazzavano all’aria e fumo di sigari a far cappa sulle teste.<br>Un gentile ragazzotto strappava biglietti in prima linea; di posti a sedere ce n’erano fin troppi: tutti lanciarono un <em>oh</em> di meraviglia vedendo che le dimensioni del tendone erano decisamente il doppio di quel che apparivano all’esterno.<br>Non appena prendemmo posto, le luci si spensero e calò il buio più totale, un buio che plasmò i nostri sensi come mai prima d’ora. Era denso, viscido, ti prendeva alla gola e ti copriva la vista come una pesante benda. Eravamo stati calati giù, immersi in un pozzo dalle tenebre impenetrabili; la temperatura si abbassò drasticamente, e il gelo penetrò nelle nostre ossa fino a farci tremare. Si sentii il gridolino di qualche bambino, delle fanciulle risero, ma vennero zittite da qualcuno alle loro spalle. Nessuno rise più.<br>Un fascio di luce illuminò improvvisamente il centro dello spettacolo; su una grossa sedia di legno apparve l’ometto col cilindro che tutti noi avevamo conosciuto quella mattina al piazzale. Non avevo notato tutta quella peluria prima, anche la sua postura era un po’ goffa, leggermente curvo avanti, più spesso di quanto non ricordassi e con mani grosse, callose chiuse a pugno.<br>«Signori e Signore! Non abbiamo bisogno di presentazioni, che gli occhi siano vigili spettatori!»<br>E così ebbe inizio.<br>Ogni esibizione lasciava col fiato sospeso: grossi leoni saltavano in cerchi infuocati, i trapezisti volavano per aria circondati da una marea di pappagalli e tucani colorati che vorticavano attorno, le danzatrici scomparivano dietro minuscoli mantelli di maghi nani, ed elefanti mastodontici in graziosi tutù rosa camminavano su sottilissimi fili di spago. Dalle viscere di un’enorme vasca sbucarono serpenti di mare, animali mai visti prima d’ora che infuocavano l’anima degli spettatori; dietro di noi apparvero gli ologrammi di possenti draghi alati, con scaglie di rubino e zaffiro e un pesante alito di zolfo. La folla era in perduta estasi, incitavano come pazzi quelle povere bestie mentre compivano imprese tremende e disumane; i loro occhi scintillavano, portavano le mani alla bocca e gridavano più forte, bramosi di vedere sempre di più, ridendo a crepapelle nelle situazioni più ridicole e umilianti. Tutti annegavano in un boato di risate e goduria, tutti tranne me, che per quello scenario provavo solo un immenso terrore e un vomito da farmi piegare in due. Ero schifato, come si poteva gioire di maltrattamenti simili?<br>«Non è bellissimo?»<br>Udii a malapena la voce di mia madre sussurrarmi all’orecchio. Rimasi a fissare lo spettacolo stringendo tra le dita l’amuleto che la donna mi aveva donato poche ore prima; ripensai alle sue parole, a quanto c’era di vero dietro tutto quello.<br>A un certo punto la vidi: la mia gitana apparve da dietro le quinte, scatenandosi in una danza sensuale e mistica, circondata da musicisti e strumenti a percussioni, incantevole e sublime, ancor più bella di quel meriggio stesso.<br>Finita la danza in uno scroscio di applausi, parlò attraverso l’altoparlante che rimbombava le sue parole per tutto il tendone; la sua voce delicata prese uno strano timbro, mi sembrò di vederle uno strano ghigno sulla bocca.<br>«Adesso per l’ultimo numero abbiamo bisogno di qualche spettatore! Vediamo un po’&#8230;Lei! Sì, proprio lei venga giù, ché siete forse colto dalla timidezza? Un bell’applauso!»<br>Vennero scelte una decina di persone, più o meno di mezza età e qualche paio di giovani come me. L’ansia mi strinse il cuore e portai le braccia conserte al petto con gli occhi puntati sulla fila di uomini e donne che scivolava giù dagli scalini fino al centro del piazzale sabbioso. In quell’istante apparve dal nulla una figura alta e sottile che affiancò la mia gitana: era fasciata da un grosso saio nero; non si vedeva il volto e le sue mani pallide, ossute, erano l’unica cosa visibile: stringeva un lungo bastone di ferro, scolpito in meravigliosi intrecci fino alla punta; portai l’amuleto al cuore quando m’accorsi che sull’impugnatura della staffa brillava lo stesso triangolo di smeraldo.<br>«Adesso per cortesia, chiediamo al pubblico di fare assoluto silenzio, abbiamo bisogno di concentrazione. Qui con noi abbiamo un ospite molto speciale che eseguirà un trucco a dir poco raro.»<br>La giovane presentò il Necromante che non fece una piega, imperturbabile e concentrato sulle cavie dell’ultimo numero. Dall’altoparlante venne gridato un conto alla rovescia. Tutti rimasero zitti, eseguendo le istruzioni con gli occhi puntati sul gruppo. Quando il numero tre tuonò nell’aria, gli spettatori si alzarono in piedi battendo così forte le mani da farle sanguinare. I miei genitori gridarono elettrizzati, afferrandomi per la spalla e scuotendomi come un sacco di patate. Ululavano eccitati che erano tutti scomparsi, mentre il Necromante tracciava cerchi con la sua staffa.<br>Non riuscivo a credere a una sola parola: cominciai a battere i denti per la paura e notai il medaglione pulsarmi tra le mani; i miei occhi avevano visto uno scenario completamente diverso. Ebbi la conferma che non era stato un semplice trucco, il talismano mi aveva concesso una protezione dalla visione comune; la magia nera riversata sulle cavie avviò un orribile processo di metamorfosi; la mia splendida zingara non v’era più e al suo posto uno struzzo di proporzioni bibliche iniziò a danzare, con un cerchio d’oro attorno al collo e le piume soffici. In alto i trapezisti erano diventati uccelli variopinti che schiamazzavano allegri andando a posarsi sui fili di spago, e in equilibrio al posto dell’elefante c’era un uomo barbuto completamente nudo che imprecava e ci faceva segno terrorizzato. Gli esseri umani erano mutati in animali. Gli animali in esseri umani. Il Necromante era scomparso.<br>«Hai visto? Sono spariti! Non è incredibile?»<br>«Cosa&#8230;?»<br>Le luci si riaccesero lentamente; lo spettacolo era finito e ci invitarono a uscire da lì. Quando fummo fuori mio padre non fece altro che parlare e parlare, ripetendomi quanto si fosse divertito. Mi voltai indietro e per un attimo vidi la mia splendida zingara farmi l’occhiolino: era ancora sotto le sembianze di uno struzzo, ma capii che era lei, era lei per davvero. E sorrisi. Nel tragitto verso casa, mia madre sospirò e sorrise entusiasta battendo le mani sul vestito.<br>«Il nonno si è perso proprio un grande spettacolo. Potevamo portarlo con la sedia a rotelle. Peccato! E ora andremo tutti all’inferno perchè ci siamo divertiti un po’? Piuttosto. Voi avete capito di che sorpresa stavano parlando all’uscita del tendone?»<br>Mia madre rise in modo inquietante, una risata che lasciava in sospeso molte cose; l’eccitazione che prima ghermiva i loro animi stava lentamente scemando. Stavamo camminando lungo la via, quando della polvere gialla cadde su di noi: luccicava come quella del mattino, sembravano tante minuscole stelle; gli abitanti si fermarono, ognuno in un punto diverso del villaggio, alzando gli occhi al cielo: allungarono le mani per afferrarla tra i palmi, estasiati. L’ultima cosa che ricordo di aver udito fu un boato improvviso di ruggiti, cinguettii, ululati e bramiti.</p>



<hr class="wp-block-separator is-style-wide" />



<p class="has-text-color" style="color:#2aa67d;">Arianna Cislacchi è nata ad Albenga nel 1991. Vive a Torino ed è laureata in Scienze dell&#8217;Educazione. Lavora come educatrice in una scuola e nel tempo libero le piace leggere e dipingere, suona il pianoforte e ho un gatto nero bipolare di nome Merlino. I suoi racconti sono apparsi su Voce del Verbo, Cedro Mag e l&#8217;antologia edita Historica Edizioni <em>Racconti dal Piemonte 2020</em>. Altri verranno pubblicati in autunno su Narrandom, il Fuco e sul sito Museo Archivi Storici di Sinnai.<br><br>Immagine: <a rel="noreferrer noopener" href="https://www.instagram.com/inthislight_/" target="_blank">Nunzia Tralli</a></p>