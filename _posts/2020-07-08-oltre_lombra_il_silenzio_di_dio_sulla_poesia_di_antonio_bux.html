---
title: 'Oltre l’ombra, il silenzio di Dio: sulla poesia di Antonio Bux'
image: IL_RIFUGIO_DELL_IRCOCERVO.jpg
created_at: 2020-07-08 06:00:34.000000000 Z
author: Il Rifugio dell’Ircocervo
layout: post
category: il-rifugio-dell-ircocervo
tags: il-rifugio-dell-ircocervo
original_link: https://ilrifugiodellircocervo.com/2020/07/08/oltre-lombra-il-silenzio-di-dio-sulla-poesia-di-antonio-bux/
---

<a href='https://ilrifugiodellircocervo.com/2020/07/08/oltre-lombra-il-silenzio-di-dio-sulla-poesia-di-antonio-bux/' target='_blank' > Leggi su Il Rifugio dell’Ircocervo</a>
<p class="has-text-align-center" style="text-align:center;"><strong><em>La diga ombra</em>, Antonio Bux</strong><br /><strong>(Nottetempo, 2020)</strong></p>

<div class="wp-block-image"><img loading="lazy" data-attachment-id="15080" data-permalink="https://ilrifugiodellircocervo.com/2020/07/08/oltre-lombra-il-silenzio-di-dio-sulla-poesia-di-antonio-bux/download-9/" data-orig-file="https://ilrifugiodellircocervo.files.wordpress.com/2020/07/download-e1594201977492.jpg" data-orig-size="339,500" data-comments-opened="1" data-image-meta="{&quot;aperture&quot;:&quot;0&quot;,&quot;credit&quot;:&quot;&quot;,&quot;camera&quot;:&quot;&quot;,&quot;caption&quot;:&quot;&quot;,&quot;created_timestamp&quot;:&quot;0&quot;,&quot;copyright&quot;:&quot;&quot;,&quot;focal_length&quot;:&quot;0&quot;,&quot;iso&quot;:&quot;0&quot;,&quot;shutter_speed&quot;:&quot;0&quot;,&quot;title&quot;:&quot;&quot;,&quot;orientation&quot;:&quot;0&quot;}" data-image-title="download" data-image-description="" data-medium-file="https://ilrifugiodellircocervo.files.wordpress.com/2020/07/download-e1594201977492.jpg?w=203" data-large-file="https://ilrifugiodellircocervo.files.wordpress.com/2020/07/download-e1594201977492.jpg?w=339" class="alignleft size-medium wp-image-15080" src="https://ilrifugiodellircocervo.files.wordpress.com/2020/07/download-e1594201977492.jpg?w=203" alt="download" width="203" height="300" srcset="https://ilrifugiodellircocervo.files.wordpress.com/2020/07/download-e1594201977492.jpg?w=203 203w, https://ilrifugiodellircocervo.files.wordpress.com/2020/07/download-e1594201977492.jpg?w=102 102w, https://ilrifugiodellircocervo.files.wordpress.com/2020/07/download-e1594201977492.jpg 339w" sizes="(max-width: 203px) 100vw, 203px" /></div>

<p class="has-text-align-justify" style="text-align:justify;">L’ultima raccolta del poeta foggiano Antonio Bux, dal titolo <em>La diga ombra, </em>è meritatamente accolta in <strong>una delle collane di poesia più rilevanti del panorama letterario italiano</strong><strong>: </strong><em><strong>Poeti </strong></em><strong>dell’Editore </strong><em><strong>Nottetempo</strong></em><strong>, </strong>diretta da Andrea Amerio e Maria Pace Ottieri. Ormai da diversi anni, la collana si contraddistingue per la scelta di pubblicare poesia in e-book, corredata da un’edizione cartacea a tiratura limitata; poche uscite all’anno, ma coerenti e ben curate, di autori dall’indubbio spessore del calibro di, solo per dirne alcuni, Antonio Moresco, Nanni Cagnone, Marina Cvetaeva, Eugenio Lucrezi, Laura Pugno e il recente finalista del Premio Strega Daniele Mencarelli.</p>

<p style="text-align:justify;"><span id="more-15058"></span></p>

<p class="has-text-align-justify" style="text-align:justify;">Per Antonio Bux si tratta del meritato coronamento di un percorso umano e poetico di continua crescita e caratterizzato da dedizione e passione, con ben cinque libri di poesia pubblicati in italiano, tre in spagnolo, uno in dialetto foggiano, numerose vittorie e segnalazioni in premi letterari e la direzione della collana poetica <em>Sottotraccia </em>per <em>Marco Saya Edizioni. <strong>La diga ombra </strong></em><strong>rappresenta qualcosa di più del canonico “libro della maturità”: è quel raro punto di svolta in cui un poeta riesce a dare voce a un proprio personale linguaggio che gli consente di creare mondi inesistenti attraverso la condivisione delle emozioni</strong>, qualcosa che Giuseppe Munforte nella quarta di copertina giustamente definisce «miracoloso per quanto egli travalica i freni e vivifica la dimensione più controllata dell’umano, il linguaggio».</p>

<p class="has-text-align-justify" style="text-align:justify;">La voce poetica di Bux si manifesta fin dai primi versi della raccolta come un’eco eterea, in grado di mimare i discorsi della quotidianità e, al contempo, sviscerare visioni edeniche distanti da ogni possibile forma di colloquialità. Sono continui i richiami alla poesia mitica dei classici greci, di Dante e di Milton, rivivificata nel presente da autori quali Cagnone e il Mario Benedetti citato in esergo:</p>

<p class="has-text-align-justify" style="text-align:justify;">«Cadono ombre sulla terra<br />quasi a chiedere immagine<br />diversa da chi le guarda:<br />a volte somigliano luce<br />d’una parola come chi siamo,<br />altri giorni vorrebbero<br />esprimere un solo giorno d’amore;»</p>

<p class="has-text-align-justify" style="text-align:justify;">C’è in questa poesia un equilibrio fra dionisiaco e apollineo che rasenta la perfezione, e subito ci si ritrova immersi in un mondo ultraterreno ammantato di dubbi e di meraviglie: <strong>dei versi di Bux colpiscono infatti soprattutto i sussulti sintattici e i deragliamenti di senso, che deformano quasi impercettibilmente la lingua ordinaria e quotidiana, offrendo al lettore, improvvisamente, innumerevoli occasioni di stupore</strong>. Poesia che è dunque moto ascensionale verso Dio, «una forza che porta la vita come una bufera nel linguaggio, e fa del linguaggio bufera», per dirla, ancora una volta, con Munforte.</p>

<p class="has-text-align-justify" style="text-align:justify;">Il ritmo della versificazione è ipnotico e surreale, funzionale in tal senso al caos di visioni che si vuole generare: il cielo è mischiato alla terra, le bestie agli umani, i corpi agli spiriti:</p>

<p style="text-align:justify;">«Giorni d’acqua, simili a dèi…<br />Ma cosa viene, da sopra o sotto,<br />a sognare gli esseri<br />e poi farli umani, bestie da pascolo,<br />vivono davvero il loro tempo?»</p>

<p class="has-text-align-justify" style="text-align:justify;"><strong>Le parole e le cose enunciate dall’autore traspaiono fra le pagine svelando l’incerto dell’esistere. Numerosi sono i versi e i pensieri espressi sotto forma di domanda, come a lasciare in sospeso il senso e le percezioni vissute</strong>. È d’altronde vocazione del poeta quella di ricercare un’armonia fra il mondo interiore e quello esterno, una necessità che Bux risolve in una relazione più diretta fra l’umano, Dio (l’entità divina, con la “D” maiuscola) e gli déi, emanazione umana del creatore, quegli déi che «piovono, e sono gocce / aperte al corpo di essere umani; / ma è un pianto, a ciel sereno». Relazione che però assume la forma di un dialogo unilaterale in cui l’umano chiede il senso della vita, chiede amore e leggerezza d’animo, chiede il perché del male del mondo, e riceve da Dio come unica risposta il silenzio, la delimitazione di un confine profondo fra mortalità e comprensione totale.</p>

<p class="has-text-align-justify" style="text-align:justify;"><strong>Cos’è dunque questa diga ombra se non il confine ultimo che separa l’assurdo del reale da quel varco montaliano che innalza la mente verso la trascendenza, la verità assoluta delle cose?</strong> La diga ombra è la morte, non quella definitiva che spegne la vita, ma quella dell’anima che può accadere ogni giorno, il diventare bui, spenti, «il bianco di un ghiaccio che si è stati», ma è allo stesso tempo, per antitesi, la vita, l’illuminarsi d’amore, con i baci, i sogni, il «volare tra tonfi d’azzurro / dove chi vola non ha più fine». Di questo nostro esitante esserci nel mondo, Bux dice con tenerezza e profondità di sguardo.</p>

<p style="text-align:justify;">Emmanuel Di Tommaso</p>

<p class="has-text-align-justify" style="text-align:justify;"> </p>