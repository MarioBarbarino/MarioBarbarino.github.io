---
title: Per un solo minuto
image: IL_FUCO
created_at: 2020-10-22 10:00:00.000000000 Z
author: Il Fuco
layout: post
category: il-fuco
tags: il-fuco
original_link: https://ilfucorivista.wordpress.com/2020/10/22/per-un-solo-minuto/
---

<a href='https://ilfucorivista.wordpress.com/2020/10/22/per-un-solo-minuto/' target='_blank' > Leggi su Il Fuco</a>
<p class="has-text-align-center"><em>Racconto di Arianna Cislacchi per il settimo numero della rivista.</em><br><em>Illustrazione di Eleonora Tenan.</em></p>



<hr class="wp-block-separator" />



<p>La cerimonia sta per cominciare. Marisa stretta in vesti nere di cordoglio prega tutti i santi affinché suo figlio Giacomo non faccia danni. La chiesa gremita di gente è un tutt&#8217;uno di pianti soffocati, respiri corti, voci strozzate in gola, uno sciame scuro e compatto che vibra a ogni minimo rumore &#8211; il solo tacchetto di una scarpa crea un’eco spaventoso. Finalmente il prete fa cenno nell’aria con mani tremanti e tutti dal primo all’ultimo si irrigidiscono: cala un rispettoso e tagliente silenzio.<br>La bara giace nel mezzo dinnanzi alle navate, poco sotto l’altare liturgico. Con le innumerevoli corone di fiori sparse ovunque, sembra d’essere immersi in un bosco acre e dai profumi ricercati. Si sente persino un ronzio attorno al grosso mazzo di margherite poggiate proprio sopra la cassa, dono delle figlie del prozio del fratello da parte di madre di… del defunto.<br>Marisa è seduta nelle file centrali; sarebbe rimasta volentieri al fondo, vicino alla fontana dell’acqua benedetta, ma il marito l’ha trascinata e costretta ad avvicinarsi di più per rispetto del collega.<br>La donna non comprende per quale ragione tanti si disperino così per il defunto che, ormai risaputo, era stato in vita un acido, frigido, antipatico e tirchio che dir si voglia.<br>Marisa è sovrappensiero, ma non si perde l’arrivo di Lara, la fastidiosa collega del reparto contabilità di suo marito che, guarda guarda, s’è appropriata di un posto proprio accanto a lui, con il suo sorrisetto falso e la fintissima compassione nelle corde vocali. Le getta uno sguardo stizzito, tornando poi a fissare l’altare. Giacomo, figlio unico, dodici anni e tanta fatica sulle spalle, le stringe la mano, salta eccitato senza comprendere per davvero l’importanza di quel rituale.<br>Marisa si abbassa un poco per guardarlo dritto negli occhi e lo prega di stare in silenzio, zitto e muto per tutto il tempo fino a quando mamma e papà non gli fanno segno di sbizzarrirsi. Per un istante, il ragazzino sembra aver capito. Fa cenno con la testa e si mette dritto come un soldatino, fissando davanti a sé.<br>Rilassata, la donna guarda suo marito Michele e gli sorride da sotto la retina scura calata lungo il viso. L’uomo annuisce, poi tornano seri, concentrati sulla preghiera.<br>Il prete comincia e va avanti a lungo, non la finisce più di parlare; reclama tutti gli angeli che vengano a prenderselo, il vecchio, una volta per tutte; a ogni frase di elogio si sente qualche colpo di tosse &#8211; alcuni non riescono a trattenersi nel sentire le fandonie narrate &#8211; e una piccola protesta arriva persino dal fondo della chiesa, una malalingua che fa girare tutti, dimentica del fatto che nell’edificio persino il più gentile degli starnuti pare un’eruzione vulcanica: la signora in questione, molto anziana e poggiata a un lungo bastone, si mette in disparte non appena vede quel gruppo d’occhi accusatori fissarla; ammutolisce imbarazzata, senza più borbottare una sola parola.<br>Marisa si concentra sulla bara; la parole pronunciate dal prete sono come un’altra lingua per lei, sconosciuta, incomprensibile; comincia a fare riflessioni proprie, perdendosi, pensando alla morte, all’anima, alla vita, alla morte, all’anima e alla sua, di vita; gratta nervosamente con il tacco la caviglia, rischiando di perdere l’equilibrio un paio di volte. La mano destra non lascia neppure per un secondo quella di Giacomo che, ahimè, tratta come un bambino piccolo. Infondo lui lo è per davvero, un bimbo piccolo. Per questo Marisa è nervosa; per questo non riesce a rilassarsi, stretta in abiti da una taglia in meno per dimostrare alla collega di Michele che anche lei è snella e affascinante; i muscoli tesi e il sudore gocciolante la tradiscono. Ha aloni ovunque, sotto le ascelle, dietro la schiena, il trucco sbavato non per il pianto, ma per il caldo tremendo che grava su di loro. Giacomo freme, sente che lo sta perdendo, sta per riavere uno di quei momenti in cui Giacomo non è più Giacomo, o forse Giacomo è semplicemente Giacomo, Giacomo nel suo mondo, il bambino intrappolato in un corpo da adolescente, una mente limitata e senza filtri, terrorizzato dai rumori troppo forti o innamorato di dettagli che nessuno è in grado di vedere.<br>Improvvisamente Marisa si distrae, si distrae nel momento meno opportuno quando si accorge che Lara poggia le dita affusolate sulla spalla di Michele, vicino al collo, in una carezza. E Marisa non ci vede più. Sta per dire qualcosa, la stretta si allenta inconsciamente e Giacomo è libero. Per lui quello è il segno che può finalmente smetterla di stare fermo. La mamma lo lascia andare, lui non sa quali sono le conseguenze di quel gesto, ma Marisa lo sa eccome.<br>Gli occhi atterriti sgusciano via dalla visione del tocco di quella strega per seguire il figlio che scappa lontano dalle panche, passando sotto la gonna di una signora, uscendo finalmente dalla rete di persone che lo teneva lì, intrappolato; Giacomo si piazza in mezzo al corridoio e comincia a ridere, indica il prete, poi indica un affresco. Corre verso la bara e si blocca, annusando i fiori. Mormora qualcosa, dice che belli. Che belli. Lo grida più forte che può e ne raccoglie qualcuno tra le mani e poi lo lancia per aria.<br>Michele sconvolto si gira verso la moglie infuriato, la collega lancia uno sguardo di disapprovazione, inorridita. Lo sciame scuro e fitto comincia a sussurrare, un forte brusio echeggia nell’aria, e quel brusio per Giacomo si trasforma in un temporale, in un trapano, in uno tsunami, in uno stereo sparato a tutto volume. Comincia a gridare, sono grida di disperazione, piange, trema, si accascia a terra e ciondola portando le mani sulle orecchie.<br>Qualcuno sviene, il prete si sente mancare e gettando l’incenso a terra corre verso il ragazzino provando a fermarlo. Reclama i genitori, che vergogna, inaudito, si sente dire.<br>Marisa trema come una foglia, spintona via il marito e va verso Giacomo, fa un gesto secco verso tutti, dice di allontanarsi subito, di non toccarlo.<br>Mamma è qua, mamma è qua amore. Stai tranquillo, mamma è qua.<br>Che madre indecente. Come si fa con un figlio così. Non esiste più la buona educazione. Non ci sono più gli sculaccioni di una volta. Ma il padre dov’è. Gli sta bene a quel vecchio, anche durante il suo funerale nessuno lo rispetta.<br>I commenti, innumerevoli e diversi, vengono vomitati su Marisa. Marisa accucciata su suo figlio, ma che vorrebbe scomparire. Marisa che ha bisogno di quiete, di silenzio, un silenzio che finora non è mai riuscita ad ottenere, dove non è mai riuscita a immergersi.<br>Marisa piange e Giacomo le da una sberla, terrorizzato. Marisa non ne può più. Michele che non si sa dov’è, per la vergogna s’è nascosto, forse s’è rifugiato in confessionale con quella sgualdrina. Marisa non ne può più e scappa via, scappa via dalla chiesa, esce tra lamenti, pianti, mugolii, lascia Giacomo a terra, Marisa non vuole più sentire niente. Tacete, state tutti zitti. Allontana le voci, spalanca il portone e lo richiude violentemente dietro sé.<br>Marisa non si accorge della pioggia, sono in aperta campagna, è un piccolo paesino quello dove si è svolta la cerimonia. Si accascia lontana da lì, nel manto erboso e alto, giallino. Si sdraia a pancia in su e accoglie le gocce sul viso, si strappa via il velo di rete dalla faccia, si sbottona la gonna, la camicia, la pancia straborda appena, il seno troppo grosso trova ristoro. Si libera di quel che da tempo la soffocava, afferra la fede, se la toglie a forza e la lancia via, lontana.<br>In quel momento arriva Giacomo: è silenzioso, innocuo, con lo sguardo perso e interrogativo. Vede la sua mamma stesa, la crisi è passata, è uscito dalla chiesa da solo. Marisa non ha il coraggio di guardarlo, rimane stesa e sente le lacrime inondarle il viso. Giacomo si sdraia vicino a lei, le porge un mazzo di margherite. Le ho prese per te, mamma. Lo dice con dolcezza, le strappa un sorriso. Giacomo si zittisce, rimane fermo a lungo ad osservare la pioggia, poi mette la testa sul petto della mamma. Rimane fermo, non dice una sola parola. Per lui deve essere un grande sforzo e Marisa questo lo sa.<br>Chiude gli occhi e abbraccia suo figlio; non ci sono rumori, intorno a loro: ha bisogno di quel silenzio, Marisa, fosse anche per un solo minuto.</p>