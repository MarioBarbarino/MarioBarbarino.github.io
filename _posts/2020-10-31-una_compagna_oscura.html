---
title: Una compagna oscura
image: SPORE.jpg
created_at: 2020-10-31 10:06:00.000000000 Z
author: Spore
layout: post
category: spore
tags: spore
original_link: https://sporerivista.wordpress.com/2020/10/31/una-compagna-oscura/
---

<a href='https://sporerivista.wordpress.com/2020/10/31/una-compagna-oscura/' target='_blank' > Leggi su Spore</a>
<p class="has-text-color" style="color:#2aa67d;">di Paolo Masucci.</p>



<hr class="wp-block-separator is-style-wide" />



<span id="more-963"></span>



<p>Compagna imprescindibile della luce, l’ombra ci segue in ogni lato, dà forma agli oggetti, li rende tondi o squadrati, ci indica instancabile l’ora del giorno, ci dà refrigerio e speranza nell’impietosa calura estiva. Ogni forma ha un solo aspetto, ma in quell’aspetto possiede mille ombre: basti cambiare un poco di posizione, accendere un nuovo lume, che essa si moltiplicherà di sembiante e proporzione. Già gli antichi orientali ne compresero la magia e inventarono un’arte tuttora viva interamente basata sul gioco delle ombre che si muovono e mutano in apparenza e dimensione, creando storie e regni interi.</p>



<p>Per quanto un’accezione negativa accompagni l’ombra, facendola riferire sempre e senza dubbio a un qualcosa di nascosto, di occulto, di torbido in molti casi, a un qualcosa che si cela dalla luce del sole e che quindi si trova in combutta con l’oscurità, le tenebre, orbene di riflesso con l’ignoranza, il mistero e la stregoneria, l’ombra è sempre stata amica dell’uomo e in egli, aldilà di qualsivoglia ramificazione del significato, sempre ha trovato un estimatore che in suo onore ha costruito portici, gallerie, colonnati e chiostri, che nei secoli ha selezionato varietà di rampicanti in verde o in fiore che giunti ad apposite strutture potessero creare quello spazio puro e incontaminato, fresco e odoroso dove solo la vita potesse sorridere disinteressata.</p>



<p>D’altronde tali denigrazioni semantiche non tengono affatto conto che la miglior amica dell’ombra è proprio la luce, senza la quale tale ombra non potrebbe esistere. Il che equivale a dire che la peggior nemica dell’ombra è quindi, senza imprescindibile <em>ombra</em> di dubbio, l’oscurità, il buio, le tenebre, ovvero quell’universo di valori che proprio all’ombra si vorrebbe attribuire. È infatti con certezza che possiamo osservare e quindi affermare che la sola fonte di morte per l’ombra è il buio, mentre già un fioco lume farà tremolare l’ambiente di una miriade di nuove curve e rotondità, spigoli e trapezoidi a disegnare con la mano di un Gaudí ebbro la geometria e l’architettura di dove in quel momento ci incontriamo.</p>



<p>Tale persecuzione linguistica che non rende giustizia alla nostra più cara compagna d&#8217;avventura è antica quanto il bifolco raziocinio, e con questo intendo dire che proprio lì nella culla della nostra inciviltà, dove qualunque scintilla del mondo naturale era consacrata a un qualche dio, l’ombra fu già dimenticata e se mai un regno a suo nome fu inventato, guarda caso fu quello dell’Ade, il regno dei morti, il reame dell’oltretomba o delle ombre. Come faremmo allora ad alterarci oggi con qualcuno che associ mentalmente l’ombra al crepuscolo d’un sepolcro? Se non di colpevolezza certo potremmo tacciare tale individuo di disattenzione per non aver guardato come durante il suo discorso la sua fedele compagna d’una vita sia stata guizzando di qui e di là senza sosta, ed è incontrovertibile che se tale cattivo osservatore si fosse appena data la pena di rimirarla un tantino certo non si sarebbe spinto ad associarla alla lugubre immagine d’un qualunque cenotafio.</p>



<p>Forse fu Platone nel nostro lato di mondo il primo a carpire la ricchezza e la plasticità dell’ombra affidando alla storia del pensiero la fertile metafora dell’uomo e la caverna, dove già l’ombra si arricchisce delle sue capacità di proiezione e della sua plasticità nella rappresentazione. Altrimenti dovremo aspettare fino al rinascimento e oltre perché interi capitoli di storia dell’arte, architettura, analisi matematica e algebra si riempissero di chiari scuri, di prospetti, di punti di fuoco e di isomorfismi.</p>



<p>Nonostante ciò, è categorico che una vera scienza dell’ombra, un’<em>ombrologia</em> per l’appunto, tuttora sia del tutto ignorata e che l’ombra insensatamente continui a ricoprire gli scenari di caliginose pagine di storie di spie e assassini, di malefatte e malandrinate.</p>



<p>Si chiederà forse il lettore perché un personaggio umile e comune qual io sono e senza troppi grilli per la testa si dia tanto la briga di rendere omaggio all’ombra, se non per ossequiarla, almeno per renderle giustizia in una storia del pensiero e della parola a essa inspiegabilmente tanto ostile.</p>



<p>Devo confessare che tali elucubrazioni non furono frutto d’un versatile interesse, perché per essere sincero le speculazioni letterarie e gli eclettismi dell’intelletto sempre mi trovarono come un osservatore distante. Per certo l’impulso che mi spinge tuttora a cercare e collezionare qualsiasi scritto riguardante le ombre nacque da una triste e drammatica necessità che in queste pagine voglio a tutti tramandare, in modo che dalla mia esperienza chiunque voglia possa imparare e in qualche maniera così prevenire l’improbabile evenienza che occorse al sottoscritto e a tutti quelli che in qualche modo in quel periodo della sua vita lo accompagnavano.</p>



<p>Se difatti l’espressione d’uso comune <em>aver paura della propria ombra</em> sia con leggerezza abusata, non v’è costrutto migliore nella pletora dei modi di dire che possa descrivere lo stato d’animo con cui io e i miei superstiti compaesani sopravviviamo quotidianamente alle suddette avventure, le quali posero in dubbio nelle nostre menti affrante ogni principio di spiegazione razionale nel mondo della natura che ci toccò in sorte di cimentare.</p>



<p>Come io non sono, né mai fui uomo di lettere, esporrò i fatti sopraccennati senza perdermi in preamboli o prolegomeni di sorta, che tali artefatti tendono spesso ad adulterare e in questo modo sviare l’attenzione del lettore dalla sostanza della storia e in tale maniera siffatte vicende si perdono in sofisticherie e lambiccature che poco hanno a che vedere col vero intento divulgativo di questo relato.</p>



<p>Di me medesimo basterà sapere che nacqui e vissi lieto e giocondo fintantoché me ne fu consentito in un grazioso e minuto paese incastonato nelle ocra colline dell’alto Lazio che lambiscono il lago di Bolsena. Non varrà al lettore sapere il nome della contrada, che tante e simili se ne incontrano nella nostra bella penisola. Certo gli parrà cosa bizzarra il non ignorare che tale nome si perse negli anni della mia giovinezza per diventare nei discorsi dei borghi circostanti come lo spettro d’una città fantasma.</p>



<p>Al viaggiatore che si inoltrerà oggi per le belle colline che furono cornice alle mie scorribande tra la casa modesta e la scuola piccina, tra la chiesetta e i pascoli di mio padre, non si offrirà allo sguardo che un perimetro di casacce gialle abbandonate e un campanile dove la polvere pesante si alza in turbini e vortici a ogni minima ruzza di vento e dove gli sterpi e le frasche si sono impossessate burbanzose di qualsivoglia giardino e di ciascun patio fuoriuscendo indisturbate da tutte le fessure o crepe di muro, da ciascheduno stipite di porta o infisso abbattuto di finestra a dare alle amate casette l’aspetto di torvi rovi spinosi e inospitali.</p>



<p>Fu certo mancanza d’attenzione quella che non ci fece scorgere i segni di quello strano fenomeno che una volta instauratosi segnò i termini della nostra disfatta. Fu ragionevolmente il vivere la vita in una maniera frivola e irriflessiva che non ci fece scernere quello che accadeva sotto il nostro stesso naso. Ma chi potrebbe deplorare cotale negligenza, sapendo quale fosse il nostro nemico? Chi potrebbe biasimare la nostra disavvedutezza, noi che come tutti, da mane al tramonto, siamo così avvezzi a vivere accompagnati da un qualcosa a cui solamente sporadicamente prestiamo attenzione, la nostra stessa ombra?</p>



<p>Col senno del poi ci apparirono chiare le avvisaglie di quello che sarebbe stato il precipitare del nostro destino, ma nei giorni in cui tutto stava cominciando quegli indizi non erano facilmente distinguibili da quelli che accompagnano una comune e leggera influenza, da quei lievi malesseri che conoscono il cambio di stagione, che arrecano sì un disagio, ma non tale da farne partecipi amici o parenti, sintomi che apparivano come leggeri formicolii, pesantezza degli arti, una maggiore stanchezza rispetto alla norma per qualunque attività fisica o motoria. Quando tali segnali si aggravarono mi azzardo a dire che fu per vergogna o imbarazzo che una strana reticenza ci pervase tutti. Quella paura che c’invade quando qualcosa capita nel nostro corpo che non capiamo e che ci dà l’impressione che il solo spiegarla ci possa far apparire balzani, se non strambi, agli occhi dei più. Chi può dire se privi di quel timore da contadinelle adolescenti non avremmo potuto riconoscere per tempo l’origine del problema e in qualche maniera prevenirlo? Ciò non ci è dato sapere, ma sicuramente è per noi ora impossibile non riesumare dalla consumata memoria tali giornate vissute nel limbo della nostra vigliaccheria per scovare delle responsabilità, per sognare ancora che qualcosa sarebbe potuta andare in guisa differente.</p>



<p>In quei giorni lontani e funesti ero poco più d’un adolescente e come capita a molti di quell’età mi consideravo già un mezzo uomo. Andavo a scuola la mattina e il pomeriggio nei pascoli dove all’ombaco dei pochi alberi guardavo le pecore e ripassavo le lezioni. L’idea del futuro non mi causava prescia alcuna e i giorni passavano incantati scorrazzando nei campi o scendendo al lago cogli amici.</p>



<p>All’alba di quel giorno, dopo il cantare ripetuto dei galli, mi svegliai e mi sentii in forze, sentimento che subito dovetti reprimere quando tentai d’alzarmi. Il torpore era più forte del previsto e feci una fatica immane solo per levarmi dal letto. Rattristato da quell’infausto abbrivio mi avviai con pena alla finestra dove mi stropicciai gli occhi alla bella luce che entrava dalle valli circostanti. Dico mi stropicciai, ma in vero solo lo tentai, che la mia mano destra repentinamente si voltò dall’altro lato e lì ristette in una posizione del tutto innaturale. Paralizzato dall’orrore cercai di richiamare la mano alle sue mansioni, ma questa si trattenne fissa per qualche istante, dopodiché le dita cominciarono a muoversi meccanicamente, stese diritte chiudendosi e aprendosi ritmicamente sul pollice allungato e immobile. Afferrai logorato dalla strizza la mano che si era affrancata dal mio controllo con la sinistra e la strinsi al petto, come per riconsegnarla al legittimo proprietario e immediatamente mi rituffai nel letto come a cercar scampo da qualche ignoto persecutore.</p>



<p>Come mi ritrovai sotto le coperte sentii che la mia mano di nuovo rispondeva alla mia volontà. Mi ci volle comunque un po’ per calmarmi. Decisi che era giunto il momento di parlarne con mia madre. Con considerevole sforzo mi avviai verso la porta della camera e mi trascinai lungo le scale che portavano alla grande sala dove con somma sorpresa vidi i miei genitori che parlavano a bassa voce. Era inconcepibile per me che mio padre non fosse andato al pascolo per preparare la ricotta e la loro vista non poté che far acuire le mie già ampie preoccupazioni.</p>



<p>Come mia madre si avvide della mia presenza bisbigliò qualcosa a mio padre che subito tacque e poi si rivolse a me con un sorriso che voleva sembrare rassicurante, ma facendo questo il braccio con cui teneva una paletta da cucina s’impennò in un movimento fulmineo che lanciò detto mestolo su una trave del soffitto di legno. Mio padre, preso dal panico, si lanciò allora sul braccio di mia madre a fermarlo, ma la sua gamba gli si torse nella corsa e lo rigirò in un circolo che lo fece ritrovare da un momento all’altro col deretano sul pavimento e le gambe per aria. Nel frattempo la mia mano destra aveva riconquistato la propria indipendenza e nell’aria si contorceva in segni e gesti che non possedevano alcunché d’umano.</p>



<p>«Padre», gridai, «dobbiamo chiamare subito Eugenio».<br>Eugenio era il dottore del paese e anche se nessuno nella marca vivesse molto distante dalla nostra casa, Eugenio abitava proprio di fronte, solo un casaletto più in là.<br>«Guarda tu stesso», mi disse mio padre accennando con un moto del mento alla finestra.<br>Solo allora mi avvidi e mi resi conto che davanti alla porta di Eugenio e quindi quasi dirimpetto la nostra c’era un gran baccano. Con sforzo non indifferente m’appressai ai battenti e vidi che gran parte del paese era raccolta proprio lì. Se non fosse bastato quella concentrazione anomala di persone a stupire i miei già sopraffatti sensi, fu lo spettacolo globale che si prestava alla vista che mi lasciò senza parole. Non si trattava d’un raggruppamento normale di persone, che magari conoscendosi e riconoscendosi alla mattina di fronte allo studio del medico si intrattengano nel ciarlare del più e del meno in attesa del loro turno, né d’una accozzaglia di soggetti che chi seduto su un muretto chi pazientemente con le braccia incrociate aspettando, con l’usuale indolenza ruminano i minuti che li separano dall’ambita visita.</p>



<p>Ciò che si prestava allo sguardo impietrito della mia famiglia tutta era una scena che ben si sarebbe potuta attribuire alla penna che già dipinse i gironi infernali, la piuma dell’illustre poeta già vicino della nostra bella regione. Tra grida e imprecazioni, pianti e accuse, tutti gli astanti la porta del medico sembravano colpiti dallo stesso morbo che faceva tuttora rotolare mio padre sul pavimento e che aveva trasformato i movimenti di mia madre in quelli d’un soldatino di piombo.</p>



<p>Li guardavo impietrito, come si guarderebbe una cosa che non dovrebbe essere lì e che pur tuttavia nonostante ogni concepibile attuabilità segue nel suo irrealizzabile corso. Potevo riconoscere tutti, chi ancora in pigiama, chi con la camicia al contrario, nessuno portava cappello, grandi, piccini, ragazzi e vecchiarelli, il droghiere e il macellaio, la lavandaia, il mugnaio, i figli e i vecchi genitori. Tutti sembravano aver perso il controllo dei propri atti, tutti, chi più chi meno, sembravano preda d’una sorta di frenesia gestuale in cui le braccia, i torsi, le gambe si flettevano e torcevano senza senso in ogni genere di figura costringendo molti dei miei compaesani al suolo con gambe e braccia. A tale spettacolo un terrore panico m’invase paralizzandomi, anche se la paralisi non era che della volontà, visto che anche il mio corpo tutto ormai era preda di movimenti e spasmi, di rigidità e flessioni che non m’appartenevano. Mi resi conto che il mio fisico era un qualcosa che non mi riguardava più. Si stava muovendo, camminava ora verso la porta e io non potevo farci nulla. Piagnucolavo i nomi di mio padre e mia madre, gli chiedevo cosa stesse succedendo. Con un rapido sguardo vidi che anch’essi si dirigevano verso la porta, ma anche capii che non erano essi. Il loro volto mi guardava con lo stesso spavento che era sul mio. Tranquillo mi sussurravano, andrà tutto bene, ma loro voce era rotta e quando i loro occhi si incontravano la disperazione frutto dell’impotenza glieli arrossava di lacrime.</p>



<p>Quando le mie gambe mi fecero attraversare la soglia la forte luce del sole mi investì facendomi sbattere le palpebre e allora capii che non potevo più né controllare il capo e che il mio piagnucolare codardo si era arrestato senza che quella voce si fosse spenta dentro di me. Non potevo più articolare verbo: le mie labbra erano serrate e la lingua immobile, i denti avevano smesso di battere tra di loro, quello che era stato chiasso, schiamazzo e strepito fino a pochi secondi prima s’era mutato prima in brusio e poi in spettrale silenzio. Sentivasi il vento sulla strada di pietra, tra le fraschette in mezzo ai sassi, e più ossessivo ancora s’udiva il fruscio di abiti, il calpestio di piedi ginocchia e mani tra la polvere nei gesti ossessivi e insensati che a ognuno erano toccati in sorte.</p>



<p>Eugenio, il medico, era lì vicino nel mezzo della strada, circondato dagli amici e conoscenti d’una vita. In piedi, le gambe incrociate con le ginocchia piegate, ritmicamente spingeva in fuori le natiche, mentre le braccia attorcigliate sopra il capo si muovevano in varie direzioni, d’un tratto s’arrestavano, poi ricominciavano di nuovo.</p>



<p>Per lo tanto il mio corpo avanzava verso il gruppo sgraziato di persone, potevo sentire i passi dei miei genitori seguirmi. L’unica facoltà che mi era rimasta era quella di poter muovere gli occhi e così poter coprire con lo sguardo tutta la possibile visuale che mi era concessa non potendo girare il capo. Notai che per tutti gli altri valeva lo stesso: i volti erano tutti calmi e impassibili mentre i corpi si contorcevano nelle più bizzarre acrobazie, ma nel frattempo gli occhi giravano impazziti a guardare, a sforzarsi di comprendere, a cercare aiuto.</p>



<p>Come il figlio del pasticcere era la persona più prossima che guardasse nella mia direzione, cercai affannosamente il suo sguardo per comprendere, una volta incrociate le iridi scure del suo volto abbandonato, che non c’era un modo per comunicarsi con il solo utilizzo degli occhi, che se non accompagnati dalle espressioni del volto non son altro che due globetti bizzarri e inespressivi.</p>



<p>La rassegnazione che credetti di leggere in quel vacuo sguardo si propagò come una fitta nebbia nei miei sentimenti. Tutti eravamo spettatori di noi stessi e in una danza degenerata osservavamo inermi come i nostri cari, amici o parenti fossero in preda agli spasimi e ai tormenti. Neanche il dolore si convertiva in lacrime e tutto ciò che vivevamo lo facevamo senza poter dar sfogo a una reazione di sorta. Tutte le grida rimanevano dentro e sono certo che se tali urla fossero uscite per un solo attimo avrebbero riempito le valli circostanti d’una eco spaventosa.</p>



<p>Non so quanto tempo rimanemmo contorcendoci davanti alla mia vecchia casa, ma mi ricordo che a un tratto notai come gli occhi di molti dei miei compaesani si dirigessero nella stessa direzione. Non mi trovavo in una posizione sfavorevole e potei seguire il loro sguardo senza eccessive difficoltà. Sembrava che nonostante i moti ossessivi dei rispettivi corpi, quegli occhi puntassero senza requie al suolo, un po’ più in là, dove a un primo scrutinio nulla m’apparì d’anormale. Era sulle pietre della strada che quegli occhi miravano, dove al sole già alto e bello del mattino si posavano e muovevano le ombre di noi disgraziati. Rimirai per un poco finché non m’avvidi dell’anomalia che si prospettava in quella scena. A fronte della disonorabile ressa in cui io e i miei immediati vicini di sventura ci trovavamo a divincolarci, le ombre che producevamo si concatenavano in alcune figure piuttosto stabili, che si muovevano, che sembravano con gesti e figure stessero comunicando tra di loro.</p>



<p>Quando m’avvidi a distinguere nettamente tali figure volsi lo sguardo ai miei compagni che continuavano fissando come incantati la strada e pensai che probabilmente stavano affrontando gli stessi processi mentali che si avviavano nella mia mente. Ritornai anch’io a spiare nella medesima direzione. Sentivo l’alito già caldo del sole riscaldarmi la nuca, cercai di seguire l’ombra che stavano facendo le mie mani, interessate da circonvoluzioni d’ogni sorta, vidi che essa faceva parte d’una figura più complessa e che aiutava a completare delle immagini che cambiavano di continuo. Vidi poi come l’ombre che producevano i miei compagni, mescolate con la mia, creavano una scena che nulla aveva a che vedere con quell’assurda situazione che stavamo vivendo. Sulle vecchie pietre davanti alla mia casa le sagome di alcuni esseri d’una forma indefinita, ma di cui si comprendevano i tratti salienti, conducevano una ragionata e decente conversazione a base di gesti e mosse pacate.</p>



<p>Dopo un lungo tratto passato in quello stato, il mio corpo si eresse in piedi di nuovo e si avviò lungo la strada che conduce al centro del paese. Come di comune accordo anche tutti gli altri fecero l’eguale. Ci trovammo così a camminare nella stessa direzione, ma non in fila indiana, né in alcuna maniera ordinata. Eravamo sì in una linea, ma in una maniera disordinata, come delle formiche che pur andando alla stessa meta, nel loro percorso non seguono un tracciato univoco, ma si spostano continuamente da quella che per noi sarebbe una linea retta che congiunge alla più breve distanza due punti distinti.</p>



<p>Camminavamo in piccoli gruppi che cambiavano spesso di posizione tra di loro, non mancando di continuare a muovere in maniera bizzarra chi gli arti, chi il capo, chi il bacino, chi tutto il corpo al medesimo tempo. Notai anche che siffatta marcia evitava con cura di passare nelle parti della strada interessate dall’ombra degli edifici. Di fronte a me, a una decina di metri, potevo vedere mio padre e mia madre, schiavi anch’essi di tale destino, ma oramai il dolore e lo spavento iniziale avevano fatto posto in me a una lucidità che tentava in qualche modo di capire, di ragionare. Allo stato attuale mi era chiaro che non si trattava d’un morbo articolare quello che tutti ci aveva colpito, e la mia mente si aprì a interpretazioni di tipo sovrannaturale, che effettivamente, seppur nella mia giovane vita, mai avevo visto né sentito parlare d’una simile malattia.</p>



<p>Durante la marcia forzata, sotto il sole che si avvicinava oramai alla canicola del pomeriggio, i miei occhi andarono di nuovo a studiare l’ombra che proiettavo sulle calde pietre della strada. Ancora mi ritrovai a sbalordirmi nell’osservare come a fronte della nostra spaiata squadra di compaesani, su detto cammino si andassero a formare delle ombre precise derivate dalla composizione delle nostre, e che dette ombre sembrassero quelle di esseri che continuassero la loro previa tranquilla conversazione lungo il sentiero.</p>



<p>Avendo ormai escluso un tentativo di spiegazione razionale che trovasse delle basi nella mia esperienza e che attraverso concatenamenti logici potesse arrivare a dare qualsivoglia giustificazione a quello che stavamo nostro malgrado vivendo, decisi di cominciare da quello che osservavo per capire quanto meno cosa fosse e come funzionasse.</p>



<p>Ciò che appariva al mio sguardo erano degli esseri dalle forme cangianti completamente fatti d’ombra, degli esseri dico che come qualunque essere umano camminavano, conversavano, facevano delle cose. E di noi cos’era? Noi eravamo divenuti l’ombre di tali ombre. A ogni loro movimento il nostro corpo si contorceva, guizzava, s’allungava o s’accorciava, seguendo strettamente le linee che congiungevano dette ombre al sole. Per quanto l’assurdità di tale spiegazione fosse più che lampante, era ancor più inequivocabile che tale interpretazione si sposasse a meraviglia con quello che succedeva. Ogni mia paradossale movenza, come quelle dei miei disgraziati compagni d’avventura, combaciava perfettamente a suddetta descrizione. Se da sempre eravamo stati tanto abituati a vivere con una compagna oscura da non farci neanche più caso, ora le parti s’erano invertite. Non era più l’ombra una nostra proiezione, ma noi che, senza neanche essercene avveduti, eravamo divenuti da un giorno all’altro le inermi proiezioni delle nostre ombre.</p>



<p>Tale pensiero incontrovertibile s’era fatto strada nella mia mente come una condanna a morte. L’illogicità dell’assunto non cambiava la nostra attuale situazione, ovvero quella d’una marcia verso una meta che si faceva sempre più prossima e che ora si delineava alla fine della strada come la piazza di fronte alla chiesetta del nostro paese, piazzetta soleggiata e polverosa dove già i paesani che mancavano all’appello di fronte alla casa del dottore ci aspettavano in un’allegoria di girone infernale fatta di moti impropri e di sguardi privi d’espressione.</p>



<p>Quando entrammo nella piazza i gruppetti di persone di cui era fatta la nostra colonna spastica si mossero verso gli altri paesani che attendevano, o, meglio detto, gli esseri d’ombra che venivano dallo studio del dottore s’appressarono ai loro compagni che li attendevano di fronte la chiesa e cominciarono con loro di nuovo a conversare con gesti rapidi e disegni in cui la figura della chiesa più volte appariva. Noialtri come loro fedeli ombre seguivamo intorcinandoci e dimenandoci al servizio di suddette conversazioni.</p>



<p>L’ambascia che ci divorava dentro non trovava espressione di sorta e tutto ciò che ci era dato fare era di cercare di interpretare quello che le malaugurate ombre si stavano comunicando. Tale intento era comunque arduo e disagevole. A pesare infatti della difficoltà che presentava l’interpretazione di tali sconnessi e variabili colloqui, non sempre il nostro sguardo puntava nella giusta direzione, ma spesso le nostre palpebre si dovevano chiudere perché rivolte al sole, ovvero nella direzione opposta a quella in cui vivevano gli esseri d’ombra, sovente poi il nostro sguardo era ostruito da uno stinco, un torso, un volto, o qualsivoglia altro oggetto che ne impedisse le funzioni.</p>



<p>Oggi, con la conoscenza di quello che poi veramente accadde, mi sarebbe facile dare un’interpretazione di quei segni, ma allora, compreso ancora nello spavento e nella perplessità riguardo la stessa realtà che mi circondava, tali dialoghi mi si figuravano per lo più oscuri. Solo percepivo che gli esseri d’ombra si stavano organizzando, stavano macchinando, tramando e mulinando su di un soggetto che tuttora ignoravo. E infatti, in capo a un certo tempo, vari e sparuti gruppetti di persone si allontanarono dalla mischia, ognuno andando in un dato verso.</p>



<p>Io per lo tanto rimasi nella piazzetta, ovvero l’ombra di cui io ero ormai una mera proiezione, rimase nello spiazzo di fronte alla chiesa a conversare. Quando scorsi gli esigui gruppetti di ritorno, già da lontano notai che traevano seco voluminosi arnesi, alcuni dei quali quando furono più vicini si distinsero come grossi fari per l’illuminazione. Altri gruppi poi giunsero, chi portando nuovi lumi, chi legna, chi grosse pentole, chi otri d’acqua e strumenti da cucina, chi torce o quant’altro. In poco più d’un ora una massa ingente di materiale vario s’era accumulata nello spiazzale tra cui spiccava un’enorme catasta di ceppi, frasche e rami.</p>



<p>Ciò fatto non s’arrestò la frenetica attività degli esseri d’ombra. Due persone si trovarono a spalancare le grosse e massicce porte della chiesetta, dove i raggi del sole ormai alto penetrarono a illuminare le vecchie navate e le pietre consumate. Mi ritrovai con un mio compaesano a sollevare sulle spalle un grosso faro e a farmi strada verso la chiesa. Altri come me avevano sulle spalle ingombranti riflettori e si avviavano lungo lo stesso cammino. Entrato nella chiesa mi avviai verso il fondo. Notai che i miei passi evitavano con cura le zone d’ombra causate dalle colonne o altre architetture. Io stesso infilai la spina del proiettore nella presa della corrente e così fecero altri in diversi punti della chiesa che in pochi minuti s‘illuminò d’una luce abbacinante. Una volta che l’interno della chiesetta fu ben rischiarato altri compaesani entrarono e insieme rimuovemmo una a una tutte le panche che l’occupavano per accatastarle giunte al mucchio di legna sullo spiazzale.</p>



<p>Facendo questo notai che le persone che prima avevano portato fin lì tutto il materiale che gli esseri d’ombra avevano ritenuto opportuno si stavano dissetando alle grosse otri, mentre altri stavano preparando del cibo in alcune ragguardevoli pignatte che già si scaldavano su dei ben notevoli fuochi da campo. Compresi di conseguenza che gli esseri d’ombra non dimenticavano che le loro proiezioni avevano delle esigenze fisiche da soddisfare e che la loro organizzazione riguardava almeno in parte tale ottemperamento. Anche il fatto che mentre alcuni gruppi di persone lavoravano, altre ne riposassero appariva alla mia mente come uno studiato artificio per non esaurire taluni e per ottimizzare in questo modo una routine di lavoro.</p>



<p>La campana del paese aveva smesso di suonare le ore, le mezz’ore e i quarti come di costume, visto che il campanaio era lì con noi, ma lo stesso potevamo osservare lo scorrere delle ore dal grosso orologio del campanile. Eravamo tutti esausti dalla fame e per il calore. I nostri abiti erano zuppi di sudore che continuava a colare copioso dalle fronti, visto che sembrava che gli esseri d’ombra amassero particolarmente farci stare al sole. Quando il cibo fu pronto ci trovammo a raggiungere una lunga fila che portava a quattro calderoni bollenti. Al principio il mio stomaco fece un rumore così sordo al solo pensiero del cibo che sentii per la prima volta in quella lunga giornata un certo grado di felicità. Tale contentezza fu prontamente tradita dallo spettacolo che si offrì poi alla mia vista.</p>



<p>Ciò fatto non s’arrestò la frenetica attività degli esseri d’ombra. Due persone si trovarono a spalancare le grosse e massicce porte della chiesetta, dove i raggi del sole ormai alto penetrarono a illuminare le vecchie navate e le pietre consumate. Mi ritrovai con un mio compaesano a sollevare sulle spalle un grosso faro e a farmi strada verso la chiesa. Altri come me avevano sulle spalle ingombranti riflettori e si avviavano lungo lo stesso cammino. Entrato nella chiesa mi avviai verso il fondo. Notai che i miei passi evitavano con cura le zone d’ombra causate dalle colonne o altre architetture. Io stesso infilai la spina del proiettore nella presa della corrente e così fecero altri in diversi punti della chiesa che in pochi minuti s‘illuminò d’una luce abbacinante. Una volta che l’interno della chiesetta fu ben rischiarato altri compaesani entrarono e insieme rimuovemmo una a una tutte le panche che l’occupavano per accatastarle giunte al mucchio di legna sullo spiazzale.</p>



<p>Facendo questo notai che le persone che prima avevano portato fin lì tutto il materiale che gli esseri d’ombra avevano ritenuto opportuno si stavano dissetando alle grosse otri, mentre altri stavano preparando del cibo in alcune ragguardevoli pignatte che già si scaldavano su dei ben notevoli fuochi da campo. Compresi di conseguenza che gli esseri d’ombra non dimenticavano che le loro proiezioni avevano delle esigenze fisiche da soddisfare e che la loro organizzazione riguardava almeno in parte tale ottemperamento. Anche il fatto che mentre alcuni gruppi di persone lavoravano, altre ne riposassero appariva alla mia mente come uno studiato artificio per non esaurire taluni e per ottimizzare in questo modo una routine di lavoro.</p>



<p>La campana del paese aveva smesso di suonare le ore, le mezz’ore e i quarti come di costume, visto che il campanaio era lì con noi, ma lo stesso potevamo osservare lo scorrere delle ore dal grosso orologio del campanile. Eravamo tutti esausti dalla fame e per il calore. I nostri abiti erano zuppi di sudore che continuava a colare copioso dalle fronti, visto che sembrava che gli esseri d’ombra amassero particolarmente farci stare al sole. Quando il cibo fu pronto ci trovammo a raggiungere una lunga fila che portava a quattro calderoni bollenti. Al principio il mio stomaco fece un rumore così sordo al solo pensiero del cibo che sentii per la prima volta in quella lunga giornata un certo grado di felicità. Tale contentezza fu prontamente tradita dallo spettacolo che si offrì poi alla mia vista.</p>



<p>Bevevo la brodaglia che non aveva un malo sapore direttamente dalla coppa, senza cucchiaio o altro utensile, e sempre con le mani v’inzuppavo del pane. Un desinare avvilente nella chiesa trasformata diabolicamente nell’antro d’un porcile dove i miei compaesani completamente nudi facevano lo stesso, in un silenzio fatto d’un rastrellare agro di scodelle, del ciancicare sgraziato di cento ganasce e del ronzio odioso che proveniva persistente dalla cima della torre dei fari.</p>



<p>Fu così che iniziò quella parte della mia vita che mai fu poi possibile rimuovere e che tanto scosse me come chi mi era vicino, quella parte della vita in cui fui proiezione tridimensionale di esseri oscuri e sconosciuti che vivevano invece su di una superficie, vuoi piana, vuoi tonda convessa o frastagliata, comunque bidimensionale.</p>



<p>Gli esseri d’ombra per iniziare allestirono l’area dove avrebbero dormito e per lo più vissuto, che era delimitata dalla chiesetta, la piazzetta antistante al sagrato, e l’annesso cortile col vecchio cimiterio, tanto esiguo che già da tempo se n’usava uno più ampio, posto su di un bel colle vicino. La delimitarono con grossi fari che puntavano verso l’interno del perimetro, e che, non come quelli della chiesa che erano sempre accesi, s’attivavano solo ai primi sussurri di tramonto, quand’ancora il sole lambiva i tetti delle case a ovest. Alla stessa ora davano fuoco a delle torce di legna e bitume che avevano dislocato in vari punti della chiesa e tutt’intorno al perimetro esterno e che accudivano scrupolosamente fino a che il sole del giorno successivo non fosse ben visibile sopra le casette di pietra a est del villaggio. Solo allora, quando ormai l’astro alto e chiaro non lasciava parvenza del tenue chiarore dell’alba, s’arrischiavano di nuovo al di fuori dei protetti confini per assolvere alle mansioni consuete della giornata.</p>



<p>Non era opinabile che tali comportamenti e tanta attenzione a che sempre vi fosse una fonte di luce nei luoghi che abitavano rivelasse la più grande debolezza e causa di apprensione degli esseri d’ombra. Essi incontestabilmente meticolosamente e con metodo rifuggivano il buio e qualunque situazione che potesse in qualche modo sottendere a un rischio d’oscurità, se ne proteggevano come faremmo noi dal fuoco o dall’acqua durante un acquazzone, lo schivavano con sicura diligenza, lo ignoravano se a una distanza ragionevole, si chinavano per non sfiorarlo se nel loro cammino ne dovessero sfiorare i margini. Il motivo di codesta fobia non fu difficile da immaginare, ed è infatti con ragione di causa che compresi che essi al fosco alito d’una notte atra sarebbero scomparsi, ché l’ombra senza luce meramente non esiste, scompare, svanisce.</p>



<p>Quella degli esseri d’ombra era una vita, come quella degli esseri umani, composta di abitudini routinarie, che nei giorni successivi imparai a intendere. Essi amavano intrattenersi tra di loro e organizzare la quotidianità meticolosamente, in modo che tutto procedesse con ordine e senza forzature. Raramente li notammo discutere o in un assetto difettoso per i compiti che s’erano prefissati. Per tutti i lavori manuali noi paesani eravamo i loro strumenti. Il nostro corpo, come fosse quello di schiavi, non ci appartenne più. A differenza degli schiavi non portavamo catene e allo stesso tempo non potevamo muovere neanche un muscolo per nostra propria volontà.</p>



<p>Il lavoro diurno consisteva per lo più nel rifornirsi degli approvvigionamenti che ci avrebbero nutriti agli orari consueti e regolari di colazione, verso le sette del mattino, del pranzo intorno al mezzogiorno, della cena poco prima dell’imbrunire. Gli esseri d’ombra si recavano al campo per farci raccogliere frutta e ortaggi, o, sempre accompagnati da potenti torce, andavano nelle cantine dove ci caricavano di insaccati formaggi e vino. C’era chi andava a fare il pane, chi mungeva le pecore e chi preparava la ricotta, chi s’occupava della pulizia degli spazi comuni. Insomma in tutto e per tutto l’organizzazione della vita degli esseri d’ombra rispecchiava le nostre esigenze fisiche e sembrava che essi sapessero guidarci abilmente anche nei lavori più complessi. Tali capacità che nessuno sospetterebbe in esseri bidimensionali indubbiamente ci insegnavano come le ombre, compagne imprescindibili, non solo non siano indifferenti alla nostra vita, ma come, non sollecitate dalla nostra attenzione, apprendano continuamente e immagazzinino in una sorta di memoria fatta d’opacità tutto ciò che ci riguarda, vita abitudini e affetti.</p>



<p>In tante e tali mansioni tutti noi si lavorava con triste cipiglio interiore. La nostra nudezza, a parte l’umiliazione costante a cui presto dovemmo abituarci, ci debilitava fisicamente in ogni operazione in quanto i nostri corpi senza la protezione di abiti non erano adusati a lavorare esposti al sole, la nostra pelle si apriva tra rovi e spini e i piedi dolevano nei sentieri di campo tra ciottoli e appuntiti sassetti. Difatti, per quanto non potessimo esprimere in nessun modo le nostre sensazioni, il dolore fisico e la stanchezza li percepivamo esattamente come prima. In codesta maniera i nostri corpi si coprivano piano piano di lividi graffi piaghe, ferite e bruciature dalle quali raramente gli esseri d’ombra scacciavano le mosche o tutti quegli insetti che si nutrono dei resti purulenti d’una carne infetta.</p>



<p>Nonostante quest’orrore quotidiano che ci toccava in malasorte di vivere, non era per questi affari che più soffrivamo, poiché la peggiore parte della giornata giungeva puntualmente alla sua fine, quando gli esseri d’ombra terminati i compiti necessari si rilassavano e si intrattenevano tra di loro. Allora si riunivano tutti nella chiesa e spostando opportunamente i fari creavano sulla parete curva e intonacata dietro l’altare una superficie di proiezione. Quindi si dilettavano nell’arte loro, nell’attività in cui più eccellevano e che non ci lasciava, quando avevamo la possibilità d’ammirarla a nostro grado, ogni volta meno che stupefatti, il gioco delle ombre.</p>



<p>Cosa non vidi apparire su cotale parete in quelle notti strazianti. Mai avrei potuto immaginare che tale tecnica di rappresentazione potesse giungere ad apici tanto alti. Inverosimilmente al mio sguardo sofferente apparivano svariate forme complesse delineate con la perfezione e la grazia d’un maestro rinascimentale, che si muovevano, che compivano azioni, che vivevano.</p>



<p>Vidi scene di battaglia in cui differenti e guarnite cavallerie s’affrontavano a colpi di sciabola e d’archibugio. Vidi comporsi foreste in cui animali mai esistiti tranquillamente pascolavano l’erba fresca, fino a che l’improvviso attacco d’un predatore sconosciuto. Vidi scene bibliche compiersi con la fedeltà d’un maestro di maschere e la prospettiva aulica d’un preraffaellita. Vidi un giudizio universale aprirsi sulla mia testa e sommergermi nel suo interno con la potenza di quello famoso della cappella Sistina e con in più la magia del movimento.</p>



<p>Ahinoi! Che sicuramente non avremmo tanto sofferto a codesti spettacoli se solo avessimo potuto osservarli a nostro piacimento e non noi stessi costituendo la materia, i burattini, i fantocci utilizzati per creare tale prodigio. Infatti di fronte a tanta meraviglia che si illustrava sulla parete della nostra già cara chiesetta che di fatto non aveva mai ospitato altro se non uno scarno e modesto crocifisso di legno i nostri corpi si contorcevano e si intrecciavano senza sosta e senza alcuno spazio lasciato al pudore. La scena da fuori doveva apparire quanto meno raccapricciante, non certo dissimile da quella che si possa figurare pensando a una bolgia infernale, dove i dannati s’intorcinano tra di loro in una follia dolorante senza fine, ma dal di dentro era senz’alone di dubbio la tortura peggiore a cui dovemmo sottometterci in quei tristi giorni. La nostra nudità non aveva più riparo, non potevamo girare gli occhi o tentare di rivolgere ad altro il nostro pensiero. È difficile immaginare quella che fu di tutti la vergogna, perciò tenterò quantomeno di figurare la mia.</p>



<p>Al fine di creare cotanti e tali bellezze gli esseri d’ombra usavano i nostri corpi senza alcuna remora, dimentichi al fine dei nostri costumi o minime necessità. Così si trovava il mio corpo sempre intrecciato in varie pose con quello di altri miei compaesani, nel sudore e nella sporcizia accumulata durante il giorno. Non di rado mi ritrovai con il volto immerso nel deretano di qualche vecchio o con le braccia e le mani a frugargli nei genitali. A volte propriamente era il mio posteriore a impalarsi su qualche naso appuntito gomito o pugno, per creare magari qualche effetto d’adorno in una scena pastorale in quel momento rappresentata sull’oscena parete. Anche mi ritrovai con fanciulle e bambini tanto riversi sul mio corpo che nel rossore e la vergogna non potei trattenere una ripugnante eccitazione dei miei stessi organi genitali, che s’andavano così a strusciare su tanto giovani e innocenti corpi. Poca consolazione mi derivava dall’osservare che non ero l’unico il cui corpo manifestasse tali improprie insorgenze. Impossibile poi valutare se i corpi soggetti a tali manifestazioni fossero in quei momenti compiacenti o come nel mio caso devastati dalla vergogna.</p>



<p>Tutte le sere così rappresentammo quella baraonda d’umori e sudori, di sconcezze e d’ignominia che dopo qualche giorno non si poteva più pensare che nessuno nel villaggio non avesse ancora assaggiato le carni di qualunque vecchio o fanciulla, non ne avesse odorato o studiato con attenzione le parti più intime e remote.</p>



<p>La vita così trascorreva in un andirivieni che ci debilitava nel fisico di giorno e nello spirito la sera. Poi gli esseri d’ombra ci lasciavano dormire, chi più chi meno, mai troppo comunque, facendoci sdraiare sul nudo pavimento alla potente luci dei fari. Durante la notte non era raro sentire le mille laboriose e odiosissime zampette di blatte o altri animaletti passeggiarci sopra o frugare nei nostri interstizi. Raramente gli esseri d’ombra in questi casi si disturbavano per rimuovere l’intruso, così che sempre solo l’eccessiva stanchezza riusciva a far cedere i dolori e la ripugnanza alla calma pacificatrice del sonno.</p>



<p>Nonostante i motivi di disperazione non mancassero, vedendo il corpo mio e quello dei miei compaesani deperire al peso della fatica e dell’incuria, mai mi lasciai andare a tale sterile e infecondo sentimento. Capivo troppo bene che se avessi perso la lucidità, avrei perduto tutto quello che mi rimaneva. Una parte della mia mente guardava l’orrore che ci circondava e si abbandonava a una pratica costante della compassione per me e tutti i miei cari, mentre un’altra parte era attenta a qualunque particolare che potesse ritornare utile per capire le modalità e le motivazioni di ciò che stava accadendo, per trovare in tal modo una spiegazione e forse una soluzione all’orrore che tutti si viveva.</p>



<p>Come già mi è capitato d’accennare gli esseri d’ombra sembravano evitare scrupolosamente le zone d’ombra e il buio. Questo a mio parere a motivo che se si fossero trovati repentinamente nell’oscurità il loro potere sui nostri corpi sarebbe immediatamente cessato. Anche mi sovvenne come il mattino in cui la mia mano destra fu per la prima volta posseduta da un essere d’ombra, il gettarmi sotto le coperte e in tale modo il proteggere la suddetta mano da qualsivoglia fonte luminosa, mi liberò immediatamente d’ogni difficoltà motoria. Quest’ultimo ricordo non poteva che confermare l’ipotesi precedente: al buio gli esseri sarebbero scomparsi e noi saremmo divenuti di nuovo liberi. Se tale intuizione dava adito a una lieve speranza di liberarsi dall’autorità delle nostre stesse ombre, certo la loro ostinata costanza e attenzione nell’evitare tali situazioni di pericolo non faceva presagire la possibilità d’un loro momento di distrazione.</p>



<p>Anche cominciai a studiare con attenzione la nostra stessa composizione, ovvero se qualche paesano fortuitamente o meno mancasse all’appello tra i presenti. In caso positivo avrei potuto nutrire la speranza che qualcuno potesse essere attualmente nascosto e in seguito venirci in aiuto. Il compito comunque non era facile. Sicuramente con una certa difficoltà potevo contare le persone che la notte si radunavano nella chiesa. Non conoscevo però il numero totale dei paesani e quindi siffatta conta non poteva farmi appurare la effettiva presenza o meno sul posto di tutti i suddetti. Comunque facendo la conta ogni sera sarei stato in grado di capire se qualcuno dei miei compari fosse riuscito ad allontanarsi dall’abominevole mischia.</p>



<p>Per capire se effettivamente tutti i terrazzani fossero presenti cominciai a utilizzare delle tecniche mentali che mi aiutassero non solo a compire l’agognato censimento, ma allo stesso tempo a mantenere viva quella lucidezza mentale che si sarebbe rivelata indispensabile a me e a quelli che m’erano attorno. Cominciai quindi a dividere nella mia mente il paese in zone geografiche e ogni zona geografica negli edifici di cui era composta. Per ogni edificio, poi, in ordine, cominciai a cercarne con lo sguardo i componenti e solo quando tutti tali componenti fossero stati individuati passavo all’edificio seguente. In questa maniera, lenta, ma efficace, in capo a tre giorni riuscii a capire che nel paese eravamo centosettantatrè persone, e che di tali ben tre mancavano all’appello, Marco Vincenzo e Gianfranco.</p>



<p>Quindi era vero, tre dei nostri erano riusciti in qualche modo a fuggire, oppure a tenersi nascosti e fuori dalla portata dei nostri aguzzini. Non potevo che aggrapparmi a tale evidenza come a una grande, forse unica, speranza di salvezza.</p>



<p>Il primo assente, Marco, era mio stretto conoscente, andando alla stessa scuola, ma avendo un anno solo meno di me. Era un ragazzo burbero e con tante energie, sarcastico fino all’orlo dell’antipatia, difficile a relazionarsi in tanti aspetti, ma certamente forte e in gamba quando si veniva al gioco e all’azione. Vincenzo era il figlio del pasticcere, anch’egli avviato alla stessa professione, lavorava nel laboratorio di famiglia da quando aveva sedici anni. Gli unti riccioli neri e le carni grasse rivelavano che una passione diversa da quella lavorativa gli faceva amare la familiare bottega. Gianfranco infine era uomo modesto e sposato con due figlie che la natura non aveva graziato di alcuna bellezza o intelligenza. Impiegato delle poste menava un’esistenza tranquilla tra le angherie d’una moglie bisbetica, senza comunque mai troppo lamentarsene. Semicalvo e taciturno lo si vedeva spesso andare alla chiesa o passeggiare piano da solo intorno nei campi.</p>



<p>Il quarto giorno durante la mia conta scoprii immediatamente la presenza di Gianfranco. Esterrefatto continuai col mio scrutinio e in vero contai centosettantuno persone. Gianfranco era di nuovo tra di noi. Sono certo che non mi sbagliai nella prima conta, a dire che Gianfranco in qualche modo era stato scoperto dagli esseri d’ombra e ricondotto insieme agli altri cattivi dopo vari giorni di latitanza. Questo era indubbio, perché a un rapido esame si poteva osservare come le sue pupille fossero impazzite nel cercare affannosamente in tutte le direzioni, proprio come noi tutti nel primo giorno di cattività e gli ci volle un buon lasso di tempo per acquietarsi e poi perdersi in quella rassegnazione che tutti saturava quando si capiva che ogni agitazione e moto dell’animo risultava inutile di fronte a quella soprannaturale schiavitù.</p>



<p>Cercai Gianfranco con gli occhi e quand’egli se n’avvide cominciò a farmi cenni verso gli esseri d’ombra, come a indicarmeli. Io lo continuai a fissare come per fargli intendere che sapevo benissimo degli esseri d’ombra e che sapevo anche che lui era riuscito a sottrarsi dal loro dominio fino a quel momento. Nonostante il primo significativo impatto, come al solito dopo poco risultò chiaro che quel moto oculare reciproco non portava ad alcunché.</p>



<p>Il giorno successivo, quando il sole era già ben alto, mi ritrovai a camminare sul sentiero di campagna che portava al piccolo caseificio di famiglia. Si trattava d’una vecchia costruzione di pastori, sufficientemente vicina ai pascoli, dove preparavamo in grossi pentoloni il latte col caglio e ne ricavavamo formaggi e ricotta. Non era la prima volta che gli esseri d’ombra mi traevano a simili mansioni, che il mio corpo era abituato a tali lavori e non di rado mi accadde d’incontrare sullo stesso cammino il corpo di mio padre soggetto a simili ordini.</p>



<p>Fu di certo casualità, o come mi venne da pensare più in là la coscienza d’una mano amica che forse aveva a medio segato una larga frasca d’un albero che, proprio mentre passavamo nel sentiero lì a fianco, grazie a una provvidenziale folata di vento, si ruppe a cadde con fragore, non a terra, ma sospesa a mezz’aria tra altri rami, giusto nel punto in cui il sole batteva sulla mia testa. Mi ritrovai allora d’un tratto ricoperto completamente dall’ombra di detta larga frasca e in un istante sentii di nuovo che ero padrone del mio corpo. Non perdetti un attimo, ma raccolsi tutte le forze e con un balzo mi rotolai sotto l’albero vicino, dove l’ombra era ancora più fitta. Sentivo l’essere d’ombra cercare di forzarmi di nuovo verso la luce, ma io fui più forte e rapido, vuoi il terrore e la disperazione, ma vedendo a pochi metri l’apertura d’un pozzo mi vi gettai a capofitto. Nel mio slancio sentii la mia ombra lottare strenuamente a mezz’aria e infatti riprese possesso del mio corpo che si contorse cercando appiglio, ma oramai era tardi che già precipitavo nell’oscuro antro.</p>



<p>Ripresi i sensi che un buio freddo e umido mi circondava. Alzai gli occhi per vedere nel cerchio del pozzo: era ormai notte, solo poche stelle apparivano nel circolo oscuro sopra il mio capo. Comprovai immediatamente che il mio corpo rispondeva in tutto alla mia volontà, un corpo dolorante in più punti. La mia mano si diresse al capo, dove un vasto e dolente bernoccolo attestava la causa del mio svenimento durante la caduta. A tale bitorsolo e al conseguente deliquio appurai dovere la mia libertà, poiché il pozzo non era più profondo di tre metri e sicuramente la luce che vi entrava di giorno sarebbe stata sufficiente per la mia ombra a controllarmi.</p>



<p>Mi alzai faticosamente sulle gambe e potei accertarmi che a parte vari e estesi ematomi e graffi un po’ dappertutto, non avevo nulla di rotto. Mi sembrò all’inizio che solo poco mi dividesse dalla possibilità di fuggire e così essere finalmente libero, ma il mio ottimismo scemò quando provai le fredde bagnate e viscide pareti che mi circondavano. Gli appigli che trovavo tra pietra e pietra erano ricoperti della stessa fanghiglia che era sul fondo e non erano sufficientemente grandi perché li potessi usare per risalire alla superficie. Tentai ripetutamente la scalata, prima con attenzione e intelligenza, in seguito con disperazione finché non mi lasciai cadere esausto sulla putrida melma.</p>



<p>Dopo un tempo che mi sembrò di alcune ore in questo stato avevo perduto al fine ogni speranza. Non vedevo alcun modo per uscire dal pozzo, ero affamato, il mio corpo dolente in ogni punto. Avrei passato il resto della notte nella fredda fanghiglia e il giorno seguente sarei divenuto di nuovo schiavo dell’ombra che seppur invisibile mi sembrava, ora, pazientemente aspettare quel momento. Un senso di impotenza e mortificazione mi attanagliò la gola, gridai un grido disperato e poi mi accasciai singhiozzando sulle ginocchia.</p>



<p>Non so quanto tempo passai in questo stato. Non potevo dormire, solo mi torturavo per la mia sfortuna, quando a un tratto mi parve d’udire qualcosa all’esterno, lontano. Smisi immediatamente il mio rito di autocommiserazione e cercai di trattenere il fiato per ascoltare meglio. Sì, era una voce lontana quella che udivo a tratti, un richiamo. Gridai allora forte, più forte che potei. Immagino che il canale del pozzo amplificasse la mia voce perché mi parve di sentire lo stesso richiamo, ma più vicino, ogni volta più vicino. Continuai a chiamare, finché non distinsi chiaramente la voce di Marco. Avevo le lacrime agli occhi quando vidi la sagoma di due persone affacciarsi nel cerchio dell’entrata della mia nuova prigione.</p>



<p>«Marco sei tu?», gridai con la voce rotta dall’emozione.<br>«Sì, siamo noi, io e Vincenzo», disse allora Marco, «come ti senti Giorgino, puoi muoverti?»<br>Era così che mi chiamava Marco, con quel diminutivo, per sbeffeggiarmi, ma in quel momento la sua voce mi sembrò la più dolce e gentile. Gli dissi che non avevo nulla di rotto, ma che non riuscivo a uscire. Sentii allora i due confabulare e a breve vidi che gettavano un qualcosa che rimase sospeso alla parete del pozzo. Era una corda fabbricata arrotolando e annodando un grosso telo. Mi vi aggrappai bramoso e subito sentii che venivo issato in superficie.</p>



<p>Appena mi trovai dinnanzi Marco e Gianfranco mi lanciai su di loro ad abbracciarli e non potei fare a meno di piangere e piangere, il pianto d’un bambino disperato. Loro mi guardavano con una compassione che stringeva il cuore. Marco snodò il panno che aveva usato per salvarmi e me lo avvolse attorno. Solo allora ricordai d’essere nudo, tremante e completamente ricoperto di sangue e fango.</p>



<p>«Adesso andiamo», mi disse con una voce dolce e fraterna, «fra non molto arriva l’alba, dobbiamo andare al sicuro».<br>E così mi condussero, senza parlare, attraverso l’oscurità della notte. Vincenzo era avvolto da un lenzuolo scuro e pesante simile a quello che mi ricopriva. Io mi lasciavo accompagnare con lo sguardo basso, senza sapere dove ci stessimo dirigendo, ricordo che camminammo molto, che alla fine entrammo in un luogo freddo e oscuro, fino a che Vincenzo non mi fece chinare su una superficie soffice, un materasso, e appena vi fui disteso, senza rendermene conto, sprofondai in un sonno buio e pesante.</p>



<p>Non so quanto tempo dormii. Quando aprii gli occhi mi incontrai nella totale oscurità, l’aria era fredda e l’odore quello dell’umidità che si incontra nelle grotte, fatto di muffe e terra bagnata. Un armeggiare di ciotole s’udiva venire a pochi metri dal mio giaciglio. Mi alzai sui gomiti cercando di distinguere qualcosa nell’aria negra, ancora ottuso dallo spesso sonno sentii la pelle della schiena tirarsi in una profusione di acciacchi e contratture, sentivo le labbra secche e la bocca disidratata.<br>«Non aver paura, qui non hanno potere», intesi la voce di Marco raggiungermi nel vasto vuoto che mi circondava.<br>«Marco», farfugliai, «dove siamo?»</p>



<p>Dopo giorni di mutismo mi sorpresi ad ascoltare la mia voce uscire libera, mi sovvennero d’un tratto tutte le circostanze che mi avevano portato fin lì e cominciai a tremare. Marco mi si accostò, lo sentii sedersi al mio fianco, con una mano mi reggeva la nuca, con l’altra mi avvicinò il collo d’una bottiglia fresca alle labbra. Il freddo contatto del vetro sul labbro mi fece fremere di brividi, istintivamente m’avvinghiai alla boccia e ne tracannai il contenuto con disperazione. Mi sembrò l’acqua più buona che avessi mai bevuto.</p>



<p>«In poco tempo i tuoi occhi si abitueranno all’oscurità e potrai distinguere gli oggetti», la voce di Marco diceva mentre finivo la fiasca senza essermene mai riuscito a distaccare.<br>Mi condusse poi per il braccio a un tavolo dove mangiai formaggio e insaccati accompagnati da gallette e buon vino, dunque mi aiutò a entrare in un grosso tino di quelli che si usano per pestare l’uva pieno d’acqua tiepida. Mi sentii abbandonare nelle braccia d’un angelo, cedetti al languore che si faceva strada nelle mie membra, credo che piansi in silenzio. Al fine mi aiutò ad asciugarmi e mi porse della biancheria intima, ancora dopo dei vestiti. Come aveva predetto, i miei occhi cominciarono ad assuefarsi all’oscurità, a discernere le prime sagome e così parzialmente potei vestirmi da solo senza alcun aiuto. Potei distinguere il profilo di Marco a un passo da me.</p>



<p>In tutto ciò egli mi raccontò con voce bassa di come era fuggito, di quel luogo dove si nascondevano, e dell’ombre, come anche lui le chiamava. Ci trovavamo in quel momento nei recessi d’una galleria d’una grotta che si trovava tra le colline a poche centinaia di metri a est del villaggio. Conoscevo bene la cava, c’ero venuto a giocare centinaia di volte da bambino. Mi disse che si erano spostati lì da che Gianfranco era stato catturato per paura d’essere rintracciati. Vi avevano trasportato abbondanti viveri, utensili e di dove dormire.</p>



<p>Mi raccontò che lui e Vincenzo si trovavano insieme in una cantina del paese quando tutto ebbe inizio e che furono abbastanza scaltri da non lasciarla fino alla notte. Poi, nelle tenebre, incontrarono Gianfranco, perduto nelle strade, solo e piangente. Gianfranco fu in seguito ricatturato dagli esseri d’ombra durante una missione di perlustrazione. Probabilmente il telo che portava per proteggersi dai raggi solari era rimasto impigliato o gli era maldestramente caduto lasciandolo scoperto e in questo modo era tornato schiavo della propria ombra che lo aveva ricondotto insieme a tutti gli altri. Infatti, mi spiegò Marco, gli esseri d’ombra non controllavano le ombre di altri oggetti se non quelle umane, così che uno spesso manto che ne inibisse la genesi bastava a farli sparire. I miei salvatori si muovevano così di giorno ricoperti da grosse coperte di lana dove avevano ritagliato un foro e lo avevano ricoperto con una garza per guardare all’esterno. Con quell’artificio potevano rifornirsi di provviste e spiare l’ombre. Dicendo questo mi porse un telo pesante ripiegato.</p>



<p>«Questo l’abbiamo fatto per te», mi disse.<br>Accettai il fardello con esitazione cercando a fatica di distinguere i lineamenti del mio amico.<br>«Hai dormito tutta la notte e quasi tutto il giorno», continuò Marco, «se te la senti ora andremo a esercitarci all’aperto con il sacco e stanotte entreremo in azione».</p>



<p>Feci un cenno d’assenso non comprendendo esattamente di cosa parlasse al che lui mi aiutò ad alzarmi e a indossare il pesante drappo. Lui poi indossò il proprio e mi condusse attraverso alcuni cunicoli fino a dove si intravedeva la luce.</p>



<p>Prima d’uscire all’esterno della spelonca Marco s’appurò che non ci fosse nulla da temere e infatti emise un fischio a cui ne rispose un altro, sicuramente quello di Vincenzo, che era lì fuori a far da sentinella. Ci avventurammo così alla luce mentre Marco mi spiegava il funzionamento della rudimentale copertura che indossavamo. Il mantello possedeva delle lunghe cavità per infilare le braccia che terminavano con dei grossi guanti da lavoro. Per quanto rudimentale, il lavoro di taglio e cucitura pareva fatto con criterio e sembrava essere efficace per il suo scopo. Dovevo solo stare attento che neanche un piede fuoriuscisse da quel rivestimento, costo dare la possibilità alla mia ombra di riassumere il controllo.</p>



<p>Vincenzo presto ci raggiunse coperto dal suo telo come un fantasma e cominciammo a parlare della situazione in cui ci trovavamo. Per quanto i miei due compagni avessero spiato l’ombre dettagliatamente non erano mai entrati nella chiesa e mi chiedevano insistentemente dei dettagli sulla logistica al suo interno. Una volta appurate tali circostanze mi spiegarono il loro piano che appariva al limite dell’attuabilità, se non completamente disperato. Nonostante ciò, vista la situazione in cui ci trovavamo sembrava il miglior programma praticabile.</p>



<p>Grazie a Gianfranco avevano saputo d’un passaggio abbandonato che dal cimitero della chiesa giungeva alla cripta dalla quale attraverso una botola si poteva risalire alla sagrestia. Il progetto così come si formulava richiedeva come minimo sei persone, ma dovemmo accontentarci di noi tre e cercare di attuarlo al meglio. Io e Marco avremmo dovuto trovare il passaggio nel cimitero e da lì, senza farci notare raggiungere la sagrestia. Nel frattempo Vincenzo si sarebbe recato a una centralina elettrica non lontana dalle porte del villaggio e lì avrebbe dovuto far saltare tutto, vuoi con dell’acqua, vuoi con un’ascia, in maniera irreparabile, in modo che l’elettricità smettesse irrimediabilmente di fluire nei cavi del paese. Nell’istante in cui i fari si fossero spenti in chiesa, noi saremmo saltati allo scoperto prendendo gli esseri d’ombra di sorpresa e avremmo spento le torce con l’aiuto di alcuni teli bagnati. Una volta eliminate tutte le sorgenti di luce gli esseri d’ombra sarebbero stati sconfitti.</p>



<p>Facile a dirsi, ma c’erano sei fiaccole tutte le notti accese nella chiesa e non era facile per due sole persone smorzarle tutte, anche supponendo che gli esseri d’ombra si sarebbero certo ribellati a tale intenzione. Decidemmo che io mi sarei occupato delle due faci più vicine all’altare, dove tutti gli esseri si radunavano di notte per le loro immonde rappresentazioni, mentre Marco si sarebbe lanciato una a una sulle rimanenti quattro che erano generalmente indifese durante tali osceni rituali.</p>



<p>Continuammo così a ragionare sui dettagli, sempre stando attenti a che nessuno degli esseri d’ombra ci scoprisse, finché non giunse il crepuscolo, al che, dopo aver abbracciato forte Vincenzo e avendogli augurato buona fortuna, ci avviammo con Marco in direzione del villaggio.</p>



<p>Per quanto la notte fosse solo blandamente illuminata da un sottile e basso spicchio di luna, procedemmo cauti all’interno dei nostri sacchi e nascosti comunque alla vista per non essere sorpresi in nessun momento da un qualsiasi imprevisto luminoso che sarebbe risultato fatale per il nostro proposito. In una borsa sulle spalle portavamo i pochi pesanti strumenti che pensammo potessero ritornarci utili per l’impresa, una lampada a olio per illuminare il tragitto sotterraneo dal cimitero alla chiesa, un piede di porco nel caso ci trovassimo di fronte a ostacoli che avremmo dovuto forzare per aprirci la strada, alcuni sacchi di iuta bagnati che avremmo usato per spegnere le torce.</p>



<p>Fu una sensazione rara quella che mi avvolse mentre mi avvicinavo furtivamente al paese che mi aveva visto nascere e che ora si delineava vuoto e silenzioso nella notte lugubre. Solo una luminescenza si vedeva espandersi con prepotenza tra le casette intorno alla piazzetta antistante il sagrato, a ricordarci la posizione della roccaforte degli esseri d’ombra. Facemmo un largo giro per arrivare dalla parte del piccolo campo santo senza incrociare le straducole così illuminate. Quella parte della chiesa non era stata guarnita da fari o fuochi di protezione dall’ombre invasore, perché certamente non erano a conoscenza o non avevano pensato correre dei rischi per il passaggio che ci aveva insegnato Gianfranco.</p>



<p>Scavalcammo così senza far rumore lo steccato freddo e ci avviammo quatti e silenziosi tra l’erba alta e le lapidi cadenti verso il sito che ci era stato indicato. Lì effettivamente trovammo delle vecchie scalette di pietra che scendevano nel vuoto. Con infinita cura ci addentrammo in quel freddo nulla che si prestava al nostro sguardo. Non dovemmo calarci molto che già a un paio di metri di profondità dall’apertura dello speco incontrammo una vecchia porta di legno, che come Gianfranco ci aveva preavvisato non ci costò troppa fatica forzare, semplicemente tirandola a forza di braccia. Solo allora Marco accese la sua lampada a olio che illuminò una galleria angusta e profonda di cui non si vedeva la fine, ma il cui odore era quello in cui si mischia l’effluvio di chiesa con il lezzo della morte. Procedemmo così con il lume basso e semi coperto nel cunicolo scavato nella pietra finché non giungemmo a un’altra scala, che saliva questa volta per finire in una botola. Questo doveva essere l’accesso alla sagrestia. Marco s’affacciò cautamente e comprovò che essa come gli avevo detto era deserta e per nulla illuminata se non per i bagliori incostanti che provenivano dalle vicine navate. Protetti dai nostri teli quindi salimmo prudentemente nel sacrario e ancor più sagacemente ci affacciammo allo spettacolo che in quel momento si svolgeva nella chiesa. In tutto esso rispecchiava quello che avevo precedentemente descritto ai miei due compagni d’avventura e a un brusco gesto di Marco ci acquattammo dietro a un muro aspettando il momento prestabilito, quando cioè le luci elettriche si sarebbero spente.</p>



<p>Fu un’attesa lunga e snervante quella a cui ci prestammo, il piede di porco in una mano, i sacchi bagnati nell’altra. Dalla chiesa solo i rumori e lo scalpicciare dei corpi giungevano dei nostri amici ancora schiavi delle sevizie di quegli esseri orrendi e senza pietà.</p>



<p>Finalmente arrivò l’ora ambita e temuta allo stesso tempo. In uno scatto improvviso sentimmo quietarsi il ronzare dei fari e la luce immediatamente calò. Marco rannicchiato destramente scomparve rapido al mio sguardo infilandosi tra le colonne che già risuonavano dei passi allarmati degli esseri d’ombra. Animato dalla sua audacia anch’io mi spinsi all’interno della chiesa e scorta a pochi passi la prima torcia mi vi lanciai brandendo il sacco di iuta. L’azione ebbe immediato esito, che la fiamma s’estinse in un crepitio di fumo denso, ma come previsto quell’ala della chiesa era ben più che affollata e mi ritrovai immediatamente acciuffato da più parti e il telo che mi copriva e proteggeva mi fu prontamente strappato e in men che non si dica riprovai l’odiosa sensazione d’essere di nuovo schiavo, nulla di me era più in mio controllo. Notai comunque nell’angoscia del fallimento come l’ombra che s’impossessò di me era palesemente presa alla sprovvista, e che come tutte le altre sembrava smarrita e senza saper che fare.</p>



<p>Marco fu lesto e astuto a sfruttare tale situazione di generale sgomento che vedeva tutti gli esseri d’ombra accalcarsi attorno all’altare e partendo dalle due torce a noi più vicine scattò come un felino a spegnerne la prima, poi la seconda che già gli esseri d’ombra rapidi si lanciarono su di lui. Senza indugiare un attimo Marco seguì l’opera e spense la terza, ma già il corpo del ciabattino lo cingeva alla vita in una morsa senza speranza costringendolo a fermarsi. Marco allora, come ultimo intento, dimenandosi come un ossesso lanciò verso la quarta torcia il piede di porco che ancora teneva in mano e vuoi la sorte, vuoi la prodezza, il colpo riuscì alla perfezione e la fiaccola fu scagliata a terra in un angolo oscuro della chiesa, perdendo in questo modo gran parte della sua potenza. Seguito a tal atto il ciabattino e gli altri che s’erano lanciati su di Marco si ritrovarono illuminati da ben fioco lume e in questo cominciarono a offrire un’agognata e strenua resistenza ai loro tiranni. Marco fu quindi libero di riaggiustarsi il telo custode che ancora non gli era stato strappato e finire di spegnere l’ultima face a lui assegnata.</p>



<p>Si creò quindi una situazione stramba. Una parte della chiesetta, quella appunto presso l’altare, era ancora illuminata da una sola torcia e lì intorno s’assommavano in una calca tutti gli esseri d’ombra. Il resto della chiesa scemava però nell’oscurità e tutti i paesani che s’erano lanciati per acciuffare Marco s’erano ritirati liberi e nudi come quando vennero al mondo a ridosso della parete più oscura lontana dall’altare, belando sconnessamente in un piagnisteo luttuoso la loro triste ventura e non azzardandosi a fare un passo che li discostasse da detto muro.</p>



<p>Sembrava che gli esseri d’ombra cercassero di capire l’accaduto e il da farsi. In tale confusione Marco con prontezza si appropriò delle torce ormai spente e le gettò lontano dalla turba degli esseri d’ombra. Poi, protetto ancora dal suo telo, si lanciò verso di loro tentando di tirare l’ultimo panno di iuta che portava sul fuoco ancora vivo, ma gli esseri d’ombra lo proteggevano con attenzione anche a rischio di bruciare le persone che comandavano. Tali azioni per quanto piccole erano efficaci e riuscivano a guadagnare del tempo prezioso visto che appena la pressa dell’ombre si riorganizzava lentamente si faceva strada portando seco la luce verso il resto dei paesani, che come capirono che stavano per far la tipica fine del topo aumentavano in volume e tono la loro querula lagna.</p>



<p>La situazione andò avanti così per un po’ in cui i dispetti di Marco facevano arrestare l’avanzata ma in cui allo stesso tempo la frotta d’ombre conseguiva sensibilmente terreno. Dal mezzo della baraonda io non vedevo vie d’uscita a quella situazione e speravo che Marco decidesse al fine per la fuga per tentare magari in altro momento un piano più efficace, quando da dietro all’altare una sagoma oscura apparve. La potei mirare con la coda dell’occhio, s’avvicinava a grandi falcate e portava seco un grosso secchio che giunto vicino scaricò a pioggia su tutti noi. In uno sfrigolio di vapore e in un lezzo di bitume ancora caldo buio fu e un grido si levò di vittoria all’unisono dalle gole di tutti i presenti.</p>



<p>Era stato Vincenzo al finale quello che ci salvò tutti. Appena finito il suo compito con l’elettricità era corso alla chiesa senza scordarsi di fornirsi d’un capiente tino pieno d’acqua. Passando per lo stesso cunicolo che noi avevamo usato, riuscì a cogliere gli esseri d’ombra di sorpresa e in tal modo a liberarci.</p>



<p>La gioia fu grande. Nell’oscurità ormai fitta della chiesa alle grida esultanti si mischiava il pianto e i singhiozzi per la rabbia repressa dopo tanto martirio.</p>



<p>Le tenebre nella chiesetta erano totali e la confusione brulicava di mille voci. Come io Vincenzo e Marco eravamo quelli che più chiara avevano la presente situazione salimmo sull’altare e a gran voce intimammo il silenzio che non v’era tempo da sciupare. Solo poche ore di buio si frapponevano prima che gli esseri d’ombra potessero facilmente riconquistare il terreno perduto. Spiegammo in breve tutto ciò che potemmo al fine che ognuno si facesse un’idea e si rendesse conto della temibile contingenza che urgeva prescia e una rapida soluzione.</p>



<p>Il sindaco del paese allora si fece avanti memore dei suoi doveri e nella sua voce tenorile tipica dei comizi si diede a organizzare la fuga con parole che trovarono tutti concordi. Non c’era altro da fare che abbandonare il paese e sperare che nel resto del mondo il potere dell’ombre si fosse conservato come lo si conosceva prima, ovvero nullo.</p>



<p>Decidemmo quindi di disperderci. Ogni famiglia, ogni persona si diresse verso la propria casa. Raccogliemmo tutto ciò che avevamo di prezioso e di caro, raccattammo e stipammo in valigie sacchi e fagotti ciò che pensammo potesse tornarci utile per il viaggio di vestiti e d’alimenti.</p>



<p>In un paio d’ore l’esodo ebbe inizio. Una diaspora vera e propria in cui la fila di paesani all’uscita del paese s’arrancava coperta da teloni improvvisati per proteggersi dalle luce e a ogni bivio che si incontrava si divideva per scemare in gruppi via via più piccoli.</p>



<p>All’alba mi ritrovai solo con i miei genitori a camminare coperti dai grossi sacchi. La stanchezza e l’orrore ci opprimeva insieme al dolore per tutto ciò che lasciavamo indietro. Provammo prima con mia madre a farle sporgere un piede alla luce del nuovo sole e con somma apprensione comprovammo che l’ombra sua era calma e mansueta come sempre lo era stata. Con infinita cura allora ci spogliammo dei tristi teli e potemmo vedere come l’ombre che proiettavamo erano timide e innocue come sempre lo furono.</p>



<p>Continuammo così il nostro cammino, con treni e bus finché non giungemmo in una cittadina remota e sconosciuta dove alcuni parenti vivevano. Lì ci stabilimmo senza fornire toppe spiegazione a chi ci chiedesse e più non tornammo nel nostro amato paese.</p>



<p>Ora a distanza di lustri il terrore è scemato e posso guardare a quei giorni con una perspicuità che prima non m’era concessa. Vedo bene ora come in una maniera del tutto inverosimile le ombre nel nostro villaggio s’erano riuscite a organizzare. Lo avevano fatto a nostra insaputa, piano e con metodo, confidenti dell’indifferenza che sempre aveva accompagnato la loro esistenza. La loro forza e il loro potere derivava dalla lunga vita spesa insieme e quando si trovarono sole tale energia s’estinse. Anche non posso che sospettare che il paese per chissà quale motivo o concatenazione di circostanze fosse predisposto a che una siffatta orrida fenomenologia si dispiegasse. Anche se l’idea d’aver vissuto in un paese fatato non mi convincesse punto, non volli mai tornare a sperimentare tale ipotesi. Per quanto riguarda le esatte cause dell’avvenuto non so certamente dire. Con la mia famiglia ne parlammo i primi giorni, ma poi l’argomento non fu più toccato che sempre a tutti generava malessere il solo pensare a quel tempo che volevamo scomparisse dalla memoria.</p>



<p>Ora finendo di scrivere questo breve relato, la mia ombra è qui al mio fianco. Io faccio finta che tutto sia come prima, che sia una compagna silenziosa e fedele a cui non si debba prestare la seppur minima attenzione, ma in vero mi trovo a volte a spiarla con sospetto, a volte a dei suoi guizzi inaspettati mi incontro a spaventarmi ancora e allora la fisso, la studio per un lungo tratto immobile fino a convincermi che quello che avevo percepito con la coda dell’occhio non era che un abbaglio, un riflesso sopito d’una paura mai estinta.</p>



<p>Ogni qual volta che alle labbra di conoscenti sovvengono figure linguistiche che per tutti sono senza grande importanza, come ad esempio parlando di qualcuno che si creda importante s’afferma che vive all’ombra di sé stesso, oppure al mercato ti s’accusa di disputar coll’ombra dell’asino, altrimenti ti biasimano per render ombra a qualcuno, o addirittura ti tacciano d’aver un carattere ombroso, o si negano né men per ombra, o t’offrono un’ombra di vino, o si smarriscono nell’ombra del dubbio e senza ombra del suddetto quando arrivano a suggerirti che è da stolti l’aver paura della propria ombra allora un brivido freddo mi sale per la schiena e un sorriso sarcastico si dipinge sul mio volto come di chi guarda il folle che non sa minimamente di cosa stia parlando.</p>



<p>Io solo so ora che all’ombra dell’ultimo sole, del paese che vide l’ombra dei miei natali, non rimane che l’ombra di sé stesso e l’ombra grama dei nostri tristi ricordi.</p>



<hr class="wp-block-separator is-style-wide" />



<p class="has-text-color" style="color:#2aa67d;">Paolo Masucci è nato a Roma nel 1976 e vive a Palma di Maiorca con la sua compagna di<br>giochi e due piccoli bambini. Laureato in fisica teorica e dottorato con una tesi in fisica dei<br>sistemi complessi, ha pubblicato articoli in autorevoli riviste scientifiche sulla morfologia del<br>linguaggio scritto e sulla strutturazione del significato. Ama leggere, scrivere e viaggiare. Il<br>suo primo romanzo ha ricevuto una menzione di merito al premio nazionale Zeno. Un suo<br>racconto,&nbsp;<em>Opera minore</em>, è apparso nell’ultimo numero della rivista Cadillac.<br><br>Immagine: <a href="https://www.instagram.com/valentinaramacciotti/" target="_blank" rel="noreferrer noopener">Valentina Ramacciotti</a></p>
			<div id="atatags-26942-5f9d416d679ac"></div>
			
			<script>
				__ATA.cmd.push(function() {
					__ATA.initDynamicSlot({
						id: 'atatags-26942-5f9d416d679ac',
						location: 120,
						formFactor: '001',
						label: {
							text: 'Annunci',
						},
						creative: {
							reportAd: {
								text: 'Segnala questo annuncio',
							},
							privacySettings: {
								text: 'Impostazioni sulla privacy',
							}
						}
					});
				});
			</script>