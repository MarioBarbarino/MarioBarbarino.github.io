---
title: Resina
image: SPORE.png
created_at: 2020-09-21 12:00:00.000000000 Z
author: Spore
layout: post
category: SPORE
tags: SPORE
original_link: https://sporerivista.wordpress.com/2020/09/21/resina/
---

<a href='https://sporerivista.wordpress.com/2020/09/21/resina/' target='_blank'> Leggi su + item.title</a>
<p class="has-text-color" style="color:#2aa67d;">di Sara Gobbo.</p>



<hr class="wp-block-separator is-style-wide" />



<span id="more-801"></span>



<p>Era stato così che aveva incontrato il Barone, in un modo molto semplice: un cocktail in un lounge bar del centro insieme a un’amica che rompe il ghiaccio al posto tuo per poi fuggire con una scusa.<br>Molti dubitavano che quell’uomo avesse veramente origini nobili, ma se n’erano raccontate così tante su di lui che non si sapeva veramente a chi credere.<br>Lo si poteva trovare di giorno nel parco della zona pedonale a suonare uno xilofono in legno e la sera starsene seduto al bancone del solito locale con un bicchiere di liquore greco alla resina. Alto, con lunghi capelli neri, aveva lasciato crescere la barba solo sul mento, raccogliendola in una treccia sottile che scendeva giù fino allo sterno e terminava con una perla. I suoi vestiti, sempre di tonalità scure, sembravano usciti da diverse epoche del passato: scarpe di pelle con fibbie dorate, pantaloni da corsaro seicentesco, gilet damascati.<br>Grazie a quell’abbigliamento era individuabile persino nel locale più affollato della città, ma spesso si teneva a distanza dalla folla.<br>Girava sempre da solo, ma si raccontava che nella sua camera da letto fosse tutt’altro che un eccentrico solitario. Non aveva preferenze di età e di genere e tutti ne parlavano con ammirazione o con disprezzo. Peccato che nessuno avesse potuto portarle delle testimonianze in prima persona di quella che veniva descritta come l’esperienza migliore della vita. C’era chi le aveva riferito di turisti che avevano passato notti di fuoco con lui, o di passanti al parco ammaliati dalla sua musica e impazziti per amore. Ma quando aveva cercato testimonianze dirette, tutti erano spariti. Aveva sospettato che fosse lui stesso a far circolare voci sul suo conto, ma in ogni caso valeva tentare.<br>Appena riuscì a rivolgere la parola al Barone, fu facile per lei ottenere quello che voleva. Fecero l’amore in una stanza dell’albergo sopra il locale e lei poté spogliarlo da ogni abito e anello per trovare l’uomo sotto al Barone. Inebriata da un misto di sensazioni tattili e visive, visse pienamente ogni istante con l’incredulità di chi, fino a poco prima, esitava ancora a rivolgergli la parola.<br>Il mattino dopo lei si svegliò con il calore del sole che filtrava dalla finestra. Il letto era vuoto, ma ancora caldo e dal bagno proveniva uno scrosciare d’acqua. Si stiracchiò, appagata dal tepore e dal ricordo della sera prima, poi decise di alzarsi per mettersi qualcosa.<br>Osservò alla luce la mole di vestiti e accessori buttati sulla sedia. Esclusi l’abito e il reggiseno, tutti gli altri erano del Barone.<br>Tirò fuori le sue cose da quel groviglio di stoffa e li indossò, poi si fermò curiosa ad ammirare ciò che aveva davanti. Il gilet di velluto blu era sotto al mantello dal bordo di pizzo nero; spostandolo dalla seduta, scoprì una camicia bianca e un foulard di seta. Sfiorò la morbidezza dei tessuti, studiò la complessità della trama, poi toccò tutti i suoi anelli e collane sparsi sulla scrivania. Il contatto con gli effetti del Barone e il profumo che emanavano la riportò per un istante alle emozioni della notte appena trascorsa.<br>Un oggetto fra tutti attirò la sua attenzione. Era una collana appesa allo schienale della sedia. La notte prima lui la portava sopra la camicia e gli arrivava fino all’ombelico. La prese in mano. Era formata da gocce d’ambra grezza incastonate in una catenina di metallo nero. La luce del sole le donava toni arancione caldo. I passi del Barone sul parquet le fecero sollevare la testa. Lui aveva ancora i capelli bagnati e portava un asciugamano in vita.<br>«Resina?» Chiese.<br>«Ambra baltica. Ti pregherei di fare attenzione, ci tengo molto a quella.»<br>Il Barone si sedette sul letto e la invitò a mettersi lì accanto; lei gli porse la collana.<br>«Se osservi attentamente, puoi notare che in ogni pietra c’è un insetto diverso, ecco, guardala alla luce.» Lei fece una smorfia leggermente disgustata.<br>«La prima è una mosca, in questa più scura c’è uno scarabeo, poi una zanzara, la vedi? È più difficile da trovare…»<br>«Prima che mi dicessi che era piena di insetti, la collana era più bella.»<br>Il Barone sorrise, ruotando leggermente la testa verso il sole. Aveva dei particolari filamenti gialli nelle iridi che la sera prima lei non aveva notato.<br>«Sempre così, più il tempo passa, meno persone amano gli insetti. Anche tu sei pronta a inorridirti perché non sai che è proprio grazie a loro che viviamo: riciclano nutrienti, impollinano fiori e anche quando sono più bruttini o fastidiosi servono almeno come alimento per altri animali. Ogni insetto è così unico nel suo genere che ricorda la varietà degli umani sulla Terra. Ma questo non vuol dire che gli umani sono perfetti come loro; gli insetti sono il modello a cui dobbiamo tendere. Il loro spirito di adattamento e la loro laboriosità sono estremamente superiori ai nostri. Come questa formica. Sai che le formiche scavano gallerie sotterranee rimescolando il terreno? Così portano in superficie pietre che contengono magnesio e calcio e assorbono la Co2 dell’atmosfera. Una mosca invece è in grado di vedere a 360 gradi e di avvertire il movimento dell’aria.»<br>Lei si alzò e prese un asciugamano. Diede le spalle al Barone per celare la sua smorfia di disgusto, ma lo specchio la tradì.<br>«Non ti vedo molto convinta&#8230; Va bene, ora smetto di tediarti con questi discorsi. Se vuoi fatti una doccia, poi dobbiamo lasciare la camera.»<br>«Non mi stai annoiando» rispose lei appoggiandosi alla porta del bagno. «Mi convince poco l’idea di portare al collo degli insetti fossili.»<br>«Porto al collo delle creature che bisogna elogiare, sono sempre contento di poter aggiungere nuove gocce d’ambra alla mia collezione. Ecco, guarda, questa è l’ultima e credimi, è stato incredibilmente difficile ottenerla. È una vespa che vive in Australia e Giappone. Punge i ragni e depone le sue larve dentro i loro corpi. La larva parassita si attacca al ragno e comincia a nutrirsene, ma non solo. Ne assume il controllo neurologico e lo obbliga a costruire una tela molto robusta e diversa dal solito. Dopodiché, lo mangia dall’interno, esce dal suo cadavere e continua a crescere nel bozzolo al centro della ragnatela.»<br>«E meno male che bisogna elogiare i mostri! Questa poi!» Lei sistemò un cambio di vestiti e la sua borsa sul materasso in modo da potersi rivestire in fretta dopo la doccia.<br>«È la natura. Anche gli elementi più sadici degli insetti sono da ammirare. La loro crudeltà è incantevole e fa parte di un piano di sopravvivenza ben definito. Anche gli esseri umani possono essere violenti e crudeli ma sono dei vigliacchi. Spesso non sono convinti delle loro intenzioni e quando le mettono in atto danneggiano più loro stessi che gli altri. Tendono sempre a modelli di insetto che ho in mente, ma in maniera incompleta.» Spostò la collana a favore di luce e ogni creatura intrappolata nell’ambra rivelò la sua presenza. «Nonostante questo, amo talmente tanto il mondo degli artropodi che è inevitabile per me rivederli in tutte le persone che incontro. Il barista che lavorava qui sotto era una falena, il fattorino uno scarabeo, la musicista che suonava nel mio stesso parco, un ragno.»<br>«Le persone che hai portato qui, vorrai dire?»<br>Lui annuì.<br>«E io che insetto sono?»<br>Il Barone si alzò e le cinse le spalle. Nei suoi occhi non c’era più traccia di desiderio o di seduzione. Il suo sguardo, seppur bello, era quello dell’esperto che guarda l’interlocutore per esporre i risultati di una ricerca.<br>«Tu sei un gerride» rispose con sicurezza. «Un piccolo insetto con gambe lunghissime e filiformi. Riesci a vivere sulla superficie dell’acqua grazie ad una peluria idrofuga sulle zampe che ti permette di sfruttare la tensione superficiale.»<br>Lei accennò un sorriso di circostanza, immaginandosi a camminare sull’acqua con due gambe lunghissime e pelose. Quella notte era stata bella finché era durata. Il Barone iniziò a sgranare la sua collana come se fosse un rosario.<br>«Vado a farmi una doccia.» Annunciò.<br>Nella stanza silenziosa il Barone stava terminando la sua lunga vestizione. Infilò il gilet di velluto sopra la camicia dalle maniche ampie e raccolse i capelli in una coda. L’ultima cosa che indossò fu la collana d’ambra grezza. Prima di uscire passò tra il pollice e l’indice ogni goccia d’ambra: prima veniva la mosca, poi lo scarabeo, poi la zanzara&#8230; Fu un piacere arrivare alla nuova goccia centrale, così diversa al tatto perché più grande di tutte. Dentro di essa c’era un gerride con il corpicino esile e le quattro lunghe zampe che puntavano in direzioni opposte. Guardò soddisfatto quella pietra che stava così bene in mezzo alle altre, poi uscì e chiuse la porta.</p>



<hr class="wp-block-separator is-style-wide" />



<p class="has-text-color" style="color:#2aa67d;">Sara Gobbo ha ventitré anni e vive a Torino, è laureata in Comunicazione Interculturale. Ama recitare e scrive articoli di fotografia&nbsp;sul blog dell’associazione fotografica Reflextribe. Adora i gatti, ma odia i capperi. In autunno uscirà un suo racconto inedito su Voce del Verbo<br><br>Immagine: <a rel="noreferrer noopener" href="https://www.instagram.com/sara_pelagalli/" target="_blank">Sara Pelagalli</a></p>