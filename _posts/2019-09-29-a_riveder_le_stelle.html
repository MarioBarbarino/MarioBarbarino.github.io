---
title: A riveder le stelle
image: INUTILE.jpg
created_at: 2019-09-29 10:57:06.000000000 Z
author: Inutile
layout: post
category: INUTILE
tags: INUTILE
original_link: http://rivista.inutile.eu/2019/09/a-riveder-le-stelle/
---

<a href='http://rivista.inutile.eu/2019/09/a-riveder-le-stelle/' target='_blank' > Leggi su A riveder le stelle</a>
<p>&#8211; I &#8211;<br />
Il dolore è la più dolce tra le droghe<br />
tra tutte, la più potente<br />
sottile si insinua nelle vene come danzano<br />
i miei capelli al vento cambia il colore del sangue<br />
livido sotto la pelle trasparente pulsano<br />
i buchi neri come crateri tra i respiri irregolari comprime le ossa<br />
e sfalda i muscoli fino a renderti vuoto involucro e dentro<br />
il moto ondoso dei tuoi organi disciolti<br />
smembra i ricordi e scarifica il senso<br />
di tutto quello che c’era<br />
prima del</p>
<p>Dolore</p>
<p>(lasciatemi qui, buttato negli angoli<br />
come un ombrello rotto, o dimenticato)</p>
<p>Il dolore è il fiore di loto<br />
da mangiare per non ricordare<br />
la placenta<br />
viscida dove non si sente il rumore<br />
delle cose che attorno si sgretolano e rovinano<br />
è il forno caldo<br />
della coscienza a riposo</p>
<p>(non ho retta da darti, non vedi che soffro?)</p>
<p>Mi inchino a guardarti schiantata sul pavimento.<br />
Non mi fai pena<br />
Mi fai schifo.<br />
Non è il dolore la tua casa.</p>
<p>&#8211; II –</p>
<p>Mi chiedi di dare un nome alle cose<br />
anche se sai che soffro di sinestesia<br />
direi che i tuoi occhi sono crudi<br />
come il rumore verde delle cicale a mezzogiorno<br />
direi della mia bocca sconsolata<br />
come le ciliegie<br />
a marcire tra le reti<br />
direi di noi<br />
ma tu non chiedi mai<br />
di noi.</p>
<p>Ho capito l’odore della tua paura<br />
mi rimane tra i denti, come la sabbia in una cozza mal lavata<br />
ti guardo<br />
ristagnare<br />
dentro ai miei piccoli suicidi quotidiani<br />
ondeggio il piede dietro alla curva di un&#8217;estate<br />
che porta dietro<br />
rumore secco di macerie<br />
sediamo<br />
sotto la notte, come gli indiani,<br />
mentre intorno a noi si srotola<br />
il nulla</p>
<p>&#8211; III –</p>
<p>Ti ho mai raccontato di quella volta che<br />
mi sono aperta un braccio con un coltello da cucina<br />
per osservarmi il colore delle ossa?</p>
<p>Era un mattino di caldo vestito,<br />
dalle finestre entrava<br />
fragile odore di pioggia,<br />
io avevo perso il senso del disagio<br />
e da un paio di giorni dormivo<br />
sulle piastrelle del bagno.</p>
<p>Portavo sotto la pelle una polenta di frattaglie,<br />
ed ero convinta<br />
che mi sarei colata dagli occhi,<br />
un giorno saresti entrato per trovarmi così<br />
pelle di serpente<br />
e tutto il resto sciolto.</p>
<p>Quindi, tra tutte le cose sensate da fare<br />
avevo appunto scelto quella,<br />
verificare empiricamente la persistenza del mio apparato osseo<br />
e me ne stavo coi piedini nudi<br />
dritta<br />
davanti al forno<br />
a sventrarmi l’avambraccio.<br />
Ebbene, scavando con perizia da macellaio,<br />
dietro ai fasci di muscoli rossi e al sangue solido<br />
dietro ai nervi tesi e al grasso bianco ho trovato il mio Radio e l’Ulna,<br />
nel loro confuso abbraccio,<br />
si stavano accanto, vicini, toccandosi solo le estremità,<br />
come noi,<br />
ho pensato,<br />
come noi.</p>
<p>E sai che cosa?<br />
Luccicavano, nella chiara luce del giorno,<br />
rifulgenti e gloriosi,<br />
quello è il mattino in cui ho scoperto<br />
di avere ossa di diamante<br />
ed ho capito che il dolore non è la mia casa,<br />
che il pavimento non è il mio letto,<br />
che non posso indossare maschere per fare finta,<br />
ma posso sopportare il veleno<br />
senza spezzarmi.<br />
Io sono una miniera, la mia bellezza è nascosta<br />
e va estratta<br />
con cura e pazienza.</p>
<p>Quindi ho riso, ricucendomi il braccio<br />
con un filo di raso rosso fiammante,<br />
sono uscita,<br />
ho bevuto un caffè,<br />
ho comprato tre gardenie<br />
e le ho chiamate<br />
Ulna, Radio e Noi.</p>
<p>&#8211; IV –</p>
<p>Le donne camminano coi tacchi alti e ondeggiano<br />
come canne al vento,<br />
io ti racconto delle mie resurrezioni<br />
ma tu lo senti<br />
che andrà bene, e guardi i fianchi passare senza ascoltarmi.<br />
Così sorrido, perchè lo so anche io,<br />
ti prendo la mano<br />
come quella canzone di tanti anni fa<br />
e ti porto con me<br />
a rivedere le stelle.</p>
<p><em>Ascolta <a href="https://inutile.eu/wp-content/poesia/rivedere_le_stelle.mp3">A riveder le stelle</a> letta dall’autrice</em></p>