---
title: Oltre-umano e oltre-letterario in Low di Gherardo Bortolotti
image: GRADO ZERO.jpg
created_at: 2020-09-25 10:00:19.000000000 Z
author: Grado Zero
layout: post
category: GRADO ZERO
tags: GRADO ZERO
original_link: https://www.rivistagradozero.com/2020/09/25/oltre-umano-e-oltre-letterario-in-low-di-gherardo-bortolotti/
---

<a href='https://www.rivistagradozero.com/2020/09/25/oltre-umano-e-oltre-letterario-in-low-di-gherardo-bortolotti/' target='_blank'> Leggi su + item.title</a>
<p>Un
senso generale di consunzione è alla base di <em>Low </em>di Gherardo Bortolotti
(Tic Edizioni, 2020), tanto a livello tematico quanto a livello strutturale. <em>Low
</em>è innanzitutto un’operazione di sfaldamento: l’abolizione della linearità
del racconto, la sfiducia nell’ordine numerico sono sintomi di un intero
sistema umano in disgregazione. </p>



<p>Ognuna delle tre
parti del libro (<em>Low </em>è infatti una trilogia di opere apparse già
singolarmente) svela un differente aspetto della consunzione universale: l’uomo
mangiato dalla cultura massmediale e costretto in una dialettica irrisolvibile
tra mito del successo/progresso e aspirazioni impraticabili o naufragate (<em>Tecniche
di basso livello</em>); l’analogia monca come dialogo fallimentare con un
fondo ontologico che rimane inspiegabile (<em>Senza
paragone</em>); la scoperta dell’alieno
(dell’Altro, <em>tout court</em>) come esperienza della propria finitudine (<em>Quando arrivarono gli alieni</em>). </p>



<div class="wp-block-image"><figure class="aligncenter"><img src="https://i0.wp.com/www.poesiadelnostrotempo.it/wp-content/uploads/2018/01/gherardo_bortolotti_ritratto.jpg?w=960&#038;ssl=1" alt="" data-recalc-dims="1" /></figure></div>



<p><strong>Struttura e
spaesamento</strong></p>



<p>La prima cosa che
salta all’occhio, leggendo, è certamente la struttura non convenzionale tramite
cui si articolano tutte e tre le parti del libro. Ci troviamo infatti di fronte
a paragrafi brevi e brevissimi (raramente superiori alla mezza pagina; a volte ridotti
a una frase), tutti associati a cifre numeriche. C’è una lieve differenza di
gestione delle sequenze tra le varie parti (nella prima e nella seconda ci sono
blocchi non numericamente contigui tra loro composti da due o tre paragrafi
invece contigui; nella terza ogni paragrafo è a sé), ma l’effetto
(de-)narrativo sostanzialmente non cambia: per quanto il numero possa evocare
senso dell’ordine e geometria, <em>Low</em> lo sfrutta invece in direzione del
disordine totale e dell’assenza di architettura.</p>



<p>Possiamo immaginare almeno tre possibilità: che i numeri indichino la
posizione del paragrafo all’interno di una fabula originale e incasinata a
posteriori; che indichino invece il turno di composizione, non necessariamente
coincidente con la linea della fabula; che non significhino niente. Nel primo
caso, cortazariano, un lettore meticoloso potrebbe ricostruire l’ordine della
fabula e trovarne la chiave; nel secondo il filologo potrebbe svelare la storia
del pensiero dello scrittore. Ma la verità è che <em>Low </em>non appartiene
alla letteratura combinatoria, non è un “disordine ordinato”, e la terza
situazione, più che la più probabile nelle intenzioni, è quella che di fatto si
verifica: il numero sovraccarica la dose di spaesamento del lettore.</p>



<p>L’opera di
Bortolotti va letta allora secondo una concezione flessibile della
giustapposizione: se a un primo livello può esperirsi il gioco semantico della
formazione di significati non a partire dall’intreccio ma dall’accostamento di
materiali eterogenei che, solo perché vicini, inducono il lettore a costruirsi
da sé un significato, a un livello ulteriore osserviamo che la giustapposizione
non è, a sua volta, la distruzione di un ordine originario, ma è, semmai, essa
stessa manifestazione della non organicità delle cose.</p>



<p>Insomma, i
paragrafi di <em>Low</em> traducono in significati particelle
dell’esistenza – spaesata e straniata nel suo complesso – con la consapevolezza
dell’impossibilità di una significazione universale, che si dà nella non
esaustività, prima ancora che nel disordine, della numerologia. &nbsp;&nbsp;&nbsp;</p>



<p><strong>La trama “al
negativo”</strong></p>



<p>A questo punto,
una vera trama non è rintracciabile. Possono individuarsi, al più, dei
macro-temi, che i singoli paragrafi si sforzano di semantizzare, finendo però
per ruotare attorno a un non-detto che non può incarnarsi.</p>



<p><em>Tecniche di basso
livello</em>,
la prima e più riuscita delle tre parti, sarebbe anche, in certa misura, un
manifesto generazionale, se l’implosione del narrato non ne impedirebbe in ogni
modo la realizzazione. Di fatto, però, <em>Tecniche
</em>descrive – in micro-finzioni, come
detto, – lo status di certa gioventù o tarda gioventù di primo millennio, che
vive collettivamente l’alienazione di una realtà rimasticata: tutto pare
filtrato dall’ipertrofico mondo mediatico, che si impone anche come struttura
pedagogico-antropologica («Addestrati, da vecchie strategie di marketing, a
preferire la versione facile delle cose»; «ingenti desideri carnali, appresi
dalla filiera della pornografia e dalle campagne pubblicitarie») e costringe
gli individui al «ruolo di comparsa». Due spie linguistiche più del resto
focalizzano la capienza collettiva di questa non-narrazione, ovvero l’aspetto
verbale imperfettivo (a sottolineare un’abitudine, un gesto comune) e il
soggetto alla prima persona plurale; ma proprio la generazione di trapasso del
millennio non riesce a farsi generazione, si sparpaglia – e con essa la
narrazione che dovrebbe rappresentarla – di fronte ai media che destoricizzano
ogni evento e alla frizione tra richiesta impellente di occupazione e
precarietà universale.</p>



<p>Più delle altre, però, è la sezione <em>Senza paragone </em>a esplorare il
dietro le quinte, anzi ad alludervi senza potervi accedere. Tutta questa parte
– frammentaria come il resto del libro – dialoga con un substrato che non è
dato conoscere. Ogni paragrafo si apre infatti con un connettore di
similitudine («analogo a», «diverso da», «come», «simile a», «pari a» ecc.),
per giunta in lettera minuscola, che presuppone un x che lo precede e che però
rimane incognito. I paragrafi, poi, che a volte risultano anche senza
conclusione sintattica (cfr. p. 113), raccontano, come per <em>Tecniche</em> ma
ad un maggior grado di astrazione, una condizione di generale insufficienza, di
disorientamento: «come il senso di cui non ti accorgi, mentre procedi
nell’edificio del giorno, le sue stanze, gli uffici con vista su incroci <em>affollati</em>,
i piccoli magazzini in <em>disordine</em>, gli archivi di scorci <em>minori</em>,
episodi <em>superflui</em>, momenti in cui il sole ha un lucore perfetto e,
tuttavia, <em>insufficiente</em>» (p.86, corsivi miei).</p>



<p><em>Senza paragone</em> nel senso quindi
di condizione esistenziale, e contemporaneamente storica, extra-ordinaria, che
ha la sua eccezionalità proprio nella dimensione del non finito, del non organico,
di cui si può dare parvenza solo per via della giustapposizione; ma anche<em> Senza
</em>(termine di) <em>paragone</em>, da intendere come letteratura derivata che
non esplicita da dove deriva, relazionata a qualcosa che rimane inespresso e
che è forse la ragione dell’intero spaesamento. Una letteratura al negativo,
perciò, che si colloca nell’incavo oscuro della narrativa.</p>



<div class="wp-block-image"><figure class="aligncenter"><img src="https://i1.wp.com/cdn.shopify.com/s/files/1/0290/6947/5900/files/logo-tic-mini-sh_160x160@2x.jpg?w=960&#038;ssl=1" alt="" data-recalc-dims="1" /></figure></div>



<p><strong>Geografia della
post-umanità</strong></p>



<p>Alla luce di queste considerazioni, risulta possibile leggere il lavoro
di Bortolotti come forma atipica di mappatura – come mappatura, cioè, che non
riesce a farsi – nel senso di una letteratura che tenta la geo-grafia del
presente umano in cui si inserisce, ma fallisce nel momento in cui il presente
stesso si dà in una forma incoerente. L’organicità promessa dai media, come
suggerisce <em>Tecniche di basso livello</em>, è in verità un’illusione commerciale,
dietro la quale si cela l’incompiutezza radicale delle esistenze. E in tutte e
tre le parti del libro, infatti, si insiste su espressioni costruite con un
sostantivo geografico-spaziale e un complemento di specificazione esistenziale,
astratto, non localizzabile fisicamente o quantomeno perturbante: «entroterra
dei nostri acquisti», «pianure del divano», «regioni di frase generiche»,
«regioni d’esistenza», «regioni dell’umano». </p>



<p>Un’opera di mappatura estetica che non riesce
a farsi, dunque, perché l’intera umanità è post- rispetto a se stessa. <em>Quando
arrivarono gli alieni,</em> la sezione più definita da
un punto di vista tematico, di gusto fantascientifico, è anche quella che più
evidenzia lo stato postumo dell’essere umano. Come in <em>Tecniche</em>, i
personaggi più che nomi hanno nickname (<em>bgmole</em>, <em>eve</em>, <em>kinch</em>,
<em>hapax</em>) e la vita non è né lineare né comprensibile tramite schemi
gnoseologici stabili; si articola invece in complotti tragicomici e surreali,
in contatti extraterrestri, nella difficoltà di distinguere il biologico dal
tecnologico, l’io dall’avatar: «Non solo intere regioni dell’immaginario si
staccavano, negli anni, riducendosi a circuiti di memoria e di scambio dal
traffico irrilevante, come continenti prossimi e tuttavia perduti, quasi
rinunciati, ma anche le singole istanze, tracce di esistenze uniche, prove fattuali
di eventi di interesse spicciolo, di affettività private e deboli, si
disintegravano nella stratificazione violenta di ciò che affidavamo alla rete».</p>



<p>Una geografia e una antropologia della post-umanità, insomma, che restituiscono il rigurgito della letteratura, il codice pseudo-binario e la rottamazione tramite cui quella può oggi manifestarsi.</p>



<p style="text-align:right"><strong>Antonio Francesco Perozzi</strong></p>
<p>L'articolo <a rel="nofollow" href="https://www.rivistagradozero.com/2020/09/25/oltre-umano-e-oltre-letterario-in-low-di-gherardo-bortolotti/">Oltre-umano e oltre-letterario in Low di Gherardo Bortolotti</a> proviene da <a rel="nofollow" href="https://www.rivistagradozero.com">Grado Zero</a>.</p>