---
title: 23-17
image: INUTILE.jpg
created_at: 2019-12-18 08:45:54.000000000 Z
author: Inutile
layout: post
category: INUTILE
tags: INUTILE
original_link: http://rivista.inutile.eu/2019/12/23-17/
---

<a href='http://rivista.inutile.eu/2019/12/23-17/' target='_blank'> Leggi su + item.title</a>
<iframe src="https://widget.spreaker.com/player?episode_id=20833003&amp;hide-likes=yes&amp;hide-comments=yes&amp;hide-sharing=yes&amp;hide-logo=yes" width="80%" height="80px" frameborder="0"></iframe>
<p>Qualcuno che si trovi a guidare davanti a quella fermata del bus non farebbe caso a loro. Un passeggero, in quella stessa automobile, registrerebbe solo distrattamente la loro presenza. Probabilmente l&#8217;unico modo per vederli sul serio sarebbe attraversare la strada e guardare dritto nella loro direzione, e anche in quel caso ci vorrebbe attenzione. <span id="more-11308"></span></p>
<p>Non c&#8217;è nessun altro lungo quella strada, ma se ci fosse, e se l&#8217;attraversasse, e se guardasse, e se prestasse davvero attenzione, ecco cosa vedrebbe: un duo molto improbabile che aspetta il bus alla fermata, entrambi seduti sulla stessa panchina a leggere un libro. Due ragazzini, vestiti in modo diverso, con qualche anno di differenza, che coesistono tranquillamente nello stesso spazio fisico. </p>
<p>Nessuno dei due saprebbe dire da quanto tempo esattamente è lì. Probabilmente nessuno dei due troverebbe l&#8217;informazione rilevante.</p>
<p>La ragazzina è più minuta, ha una coda di cavallo sghemba, i suoi piedi non arrivano a terra, penzolano avanti e indietro senza un vero scopo. Le sue gambe sono troppo corte per stare seduta composta ed è probabilmente convinta che sia colpa della panchina, che è troppo alta. </p>
<p>Il ragazzo è più alto e ha i capelli nero pece, ritti sulla testa in un centinaio di direzioni diverse. Sono capelli che hanno bisogno di tempo e allenamento per essere ammaestrati: a quanto pare per il momento lui non ha trovato né l&#8217;uno né l&#8217;altro. Tiene un piede piantato per terra, come se stesse mettendo radici, l&#8217;altro gli riposa sul ginocchio. </p>
<p>Davvero una coppia spaiata.</p>
<p>Stanno aspettando che arrivi il bus, nessuno dei due ha idea di quando sarà. Pare non abbiano fretta di arrivare, ovunque siano diretti, e questa è una buona notizia, perché, a giudicare dalla scritta «Nessuna informazione disponibile» sul tabellone elettronico, non ci sarà nessun bus. </p>
<p>Sono seduti lì da un po&#8217;, ogni tanto voltano una pagina, occasionalmente levano la testa per controllare se qualcosa stia per arrivare dal fondo della strada. Fino a questo momento si sono ignorati. </p>
<p>Ma la situazione sta per cambiare. </p>
<p>«Non credo che il bus arriverà» cinguetta la ragazzina, gli occhi incollati a terra. «Credo che ci abbia dimenticati.»</p>
<p>Il ragazzo la guarda, per un secondo appena, e dice «Mmm» poi torna al libro. </p>
<p>«Sto aspettando da così tanto tempo», continua lei. «È insolito.»</p>
<p>«Mmm», concorda il ragazzo con un cenno del capo, questa volta non alza nemmeno gli occhi. </p>
<p>Passano altri quindici minuti, il bus ancora non arriva. Il pannello continua a non offrire informazioni, nessuno passa nei paraggi, non a piedi e nemmeno in auto. </p>
<p>«Il mio bus sarebbe dovuto arrivare già da un po&#8217;» dice la ragazzina. Non sembra innervosita, solo un po&#8217; confusa. «È davvero strano.» </p>
<p>Il ragazzo non risponde, ma la guarda di nuovo. </p>
<p>«Di solito è preciso, non capisco.»</p>
<p>Lui annuisce pensieroso. Chiude il libro e lo mette da parte, voltandosi verso di lei, in parte rassegnato, in parte curioso. «Che bus stai aspettando?» chiede con un sospiro. </p>
<p>«Il 23. È quello che mi porta a casa.»</p>
<p>Lui annuisce. «Io sto aspettando il 17, anche lui non è mai in ritardo, eppure oggi sembra esserlo.» </p>
<p>«Lo prendi spesso?» chiede Ventitré.</p>
<p>«Ogni giorno alla stessa stessa ora» risponde Diciassette, «e non è mai stato in ritardo prima di oggi.»</p>
<p>I due si osservano per la prima volta da quando sono arrivati alla fermata. Non potrebbero essere più diversi, l&#8217;unica cosa che li accomuna è che, a quanto pare, sanno entrambi leggere. Col giorno che muore la luce si riduce, i lampioni non sono abbastanza luminosi per riconoscere il testo e distinguere caratteri così minuti: tanto vale continuare la conversazione. </p>
<p>«Non ti ho mai visto qui, prima» dice Ventitré. «In realtà non credo nemmeno di aver mai visto il tuo bus.»</p>
<p>«E io non ho mai notato il tuo. O te, se è per questo». La guarda di nuovo e per bene: indossa una salopette corta piena di macchie colorate, ha due cerotti sulle ginocchia, le scarpe sono di un bianco anonimo e sporche di fango. Da come sono spettinati i capelli, sembra che abbia perso la pazienza con loro più di una volta oggi. È sicuro di non conoscerla, di non averla mai vista prima, eppure qualcosa in lei gli evoca una familiarità indecifrabile.</p>
<p>«Eppure mi dici qualcosa.» È lei a parlare, ma lui giurerebbe che stava per dire la stessa cosa.  </p>
<p>«Sì? Sono sicuro di non sapere chi sei» risponde Diciassette. </p>
<p>«Lo so, nemmeno io so chi sei. Ma questo non significa che io non ti conosca.»</p>
<p>Quello che sta dicendo la ragazzina non ha senso, ma lui annuisce come se fosse d&#8217;accordo. In uno strano modo deve ammettere che in effetti non è in disaccordo. «Forse hai ragione» si arrischia a dire, «Non significa questo.»</p>
<p>Altri minuti trascorrono in silenzio. Ventitré e Diciassette non sono più estranei. Non conoscono ancora i propri nomi, ma la cosa non sembra importare, ora che stanno condividendo lo stesso spazio, in attesa di un bus che non arriva. </p>
<p>«Quanti anni hai?» È curioso, è sicuramente più piccola e vuole sapere di quanto, esattamente. </p>
<p>«Non lo so. Dieci, credo?»</p>
<p>«Credi?»</p>
<p>«Contavo i compleanni ma ora non lo faccio più.» Lo dice come se fosse una decisione con cui ha avuto il tempo di fare pace. «Quanti anni hai tu?»</p>
<p>«Quattordici. E ne sono sicuro.»</p>
<p>«Bravo.» Gli spazi tra i pezzi della conversazione rimangono vuoti, ma non spiacevoli. «Credi che questa fermata sia davvero stata dimenticata?»</p>
<p>«No, non credo. Sei preoccupata?»</p>
<p>«No.»</p>
<p>«Devi andare da qualche parte?»</p>
<p>«Forse sì, non lo so.» Sembra che Ventitré stia riflettendo sulla risposta, gli occhi corrugati, il naso corrucciato. «Non credo, no. In ogni caso posso essere dove voglio, quando voglio.»</p>
<p>Diciassette ora è curioso. Con le gambe incrociate sulla panchina, le si accomoda di fronte. Lei lo osserva come se fosse la guardiana di una verità universale che non vede l&#8217;ora di condividere con lui. «In che senso?»</p>
<p>«Beh. Non è che posso essere dove voglio quando voglio, sul serio, ma so che mentre sono qui con te sono anche da qualche altra parte, in un altro momento.»</p>
<p>La conversazione si sta trasformando in qualcosa di inaspettato. Il tabellone elettronico è ancora silenzioso, continuano a non esserci macchine o passanti. </p>
<p>«Vuoi dire che mentre noi siamo qui ad aspettare che il bus arrivi per portarci a casa, siamo anche altrove, a fare qualcosa di completamente diverso?»</p>
<p>«Esatto!» Ventitré si volta e prende lo zainetto poggiato al suo fianco. Lo apre e ci rovista dentro, finché non trova un quaderno e una matita. «Guarda, noi siamo qui, oggi e ora» e li disegna entrambi come figurine sotto la tettoia della fermata, e aggiunge un cartello con una linea che dice: 17; 23. Poi comincia a tracciare un cerchio approssimativo, con degli anelli intorno. «Ma sono sicura che contemporaneamente siamo anche qui, che la strada su cui siamo è l&#8217;anello intorno Saturno, e che forse il nostro bus è la navicella numero 40.»</p>
<p>«Quindi noi siamo sulla Terra ad aspettare, e allo stesso tempo siamo su Saturno, ancora ad aspettare.»</p>
<p>Ventitré mugugna pensierosa, poi fa una smorfia. «Forse avrei potuto rendere la cosa più divertente.»</p>
<p>«No, no, ho capito!» Diciassette si alza in piedi e si mette di fronte a lei. Pensa davvero di aver capito. «Vuoi dire che se volessimo, potremmo essere ovunque pur essendo bloccati qui per il momento.»</p>
<p>«Sì!»</p>
<p>«Per esempio ora sto parlando con te, ma in un altro momento, altrove, sto viaggiando in giro per il mondo facendo qualcosa.»</p>
<p>«Esatto! Questa è la nostra Terra-52 e tutte le nostre possibilità sono i nostri multiversi.»</p>
<p>Diciassette sorride. «Mi piace.»</p>
<p>«Sapevo che ti sarebbe piaciuto.»</p>
<p>«E come lo sapevi?»</p>
<p>«Te l&#8217;ho detto, da qualche parte io ti conosco.» Ventitré salta giù dalla panchina e gli si para di fronte, guardandolo dall&#8217;alto in basso. È ancora più bassa di quel che sembrasse. «Forse ci siamo davvero già incontrati su Saturno.»</p>
<p>«O forse ci siamo già incontrati anche da qualche altra parte?»</p>
<p>«Ci credo, sì.» Più Ventitré guarda Diciassette, più le piace. Ha quel modo tranquillo che non ha nulla a che vedere con lei, vorrebbe scuoterlo, ma allo stesso tempo vorrebbe che lui l&#8217;aiutasse a stare più ferma. «Forse abbiamo già vissuto più di un&#8217;avventura insieme.» È un pensiero che le fa venir voglia di saltare dalla gioia. «Forse insieme abbiamo scoperto la sorgente del Nilo!»</p>
<p>«Oppure forse siamo riusciti a prendere il bus?»</p>
<p>«Già.» Ed è come se si sgonfiasse, sedendosi sulla panchina con un sospiro di delusione. «Non sono così sicura di volerlo prendere, sai.»</p>
<p>«Non vuoi più andare a casa?» chiede lui, e le si risiede un po’ più vicino. «Vuoi restare ancora un po&#8217; qui?»</p>
<p>«Credo di sì. Non ho fretta di andare. Mi piacerebbe pensare ancora ai multiversi.» Chiude gli occhi, sospira, poi li riapre, mette via il quaderno e la matita. </p>
<p>Diciassette annuisce e con il piede le dà un colpetto comprensivo alla caviglia. Il suo libro è ancora lì sulla panchina accanto a lui, lo mette via nel suo zaino e tira fuori un vecchio walkman. «Tieni» dice a Ventitré mentre le porge un auricolare. Lei sorride grata, lo prende e lo infila nell&#8217;orecchio. «Credo che abbiamo almeno altri sessanta minuti qui.»</p>
<p>«Sì?»</p>
<p>«Sì, e ho anche un&#8217;altra cassetta nel caso.»</p>
<p>«Nel caso cosa?»</p>
<p>«Non lo so. Nel caso i multiversi ci piacessero più di quel che abbiamo qui? Non lo so.»</p>
<p>Ventitré lo sfiora appena, spalla a spalla. «Mi piace, è un bel piano. Premi play, per favore.»</p>
<p>Ora qualcuno che si trovasse a guidare davanti a quella fermata del bus continuerebbe a non fare caso a loro. Per farlo dovrebbe sempre prestare attenzione, attraversare e guardare dritto verso di loro. Questa cosa non è cambiata. </p>
<p>Ma se lo facesse, e se guardasse, e se prestasse attenzione, vedrebbe un duo sempre spaiato che ora però invade lo spazio l&#8217;uno dell&#8217;altra. In un altro momento, altrove, in un altro multiverso, si stanno incontrando di nuovo per la prima volta, oggi. Da qualche parte e in un altro momento ancora, Diciassette e Ventitré sono amici già da un anno e si stanno attrezzando per pattinare sugli anelli di Saturno. In un altro posto e in un altro tempo ancora non sanno nulla l&#8217;uno dell&#8217;altra e forse lo sapranno dopo o forse no, non lo sapranno mai. </p>
<p>Ora, adesso, nessun bus arriverà ancora per un po&#8217;, di certo molto di più che sessanta minuti e una cassetta.</p>
<p>E loro aspettano, con pazienza.</p>