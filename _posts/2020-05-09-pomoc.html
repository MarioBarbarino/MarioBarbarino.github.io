---
title: Pomoc!
image: CLEAN.jpg
created_at: 2020-05-09 13:45:00.000000000 Z
author: Clean
layout: post
category: CLEAN
tags: CLEAN
original_link: https://cleanrivista.wordpress.com/2020/05/09/pomoc/
---

<a href='https://cleanrivista.wordpress.com/2020/05/09/pomoc/' target='_blank'> Leggi su + item.title</a>
<div class="wp-block-image"><figure class="aligncenter size-large"><img data-attachment-id="874" data-permalink="https://cleanrivista.wordpress.com/mateuszwozniak2/" data-orig-file="https://cleanrivista.files.wordpress.com/2020/05/mateuszwozniak2.png" data-orig-size="551,551" data-comments-opened="1" data-image-meta="{&quot;aperture&quot;:&quot;0&quot;,&quot;credit&quot;:&quot;&quot;,&quot;camera&quot;:&quot;&quot;,&quot;caption&quot;:&quot;&quot;,&quot;created_timestamp&quot;:&quot;0&quot;,&quot;copyright&quot;:&quot;&quot;,&quot;focal_length&quot;:&quot;0&quot;,&quot;iso&quot;:&quot;0&quot;,&quot;shutter_speed&quot;:&quot;0&quot;,&quot;title&quot;:&quot;&quot;,&quot;orientation&quot;:&quot;0&quot;}" data-image-title="mateuszwozniak2" data-image-description="" data-medium-file="https://cleanrivista.files.wordpress.com/2020/05/mateuszwozniak2.png?w=300" data-large-file="https://cleanrivista.files.wordpress.com/2020/05/mateuszwozniak2.png?w=551" src="https://cleanrivista.files.wordpress.com/2020/05/mateuszwozniak2.png?w=551" alt="" class="wp-image-874" srcset="https://cleanrivista.files.wordpress.com/2020/05/mateuszwozniak2.png 551w, https://cleanrivista.files.wordpress.com/2020/05/mateuszwozniak2.png?w=150 150w, https://cleanrivista.files.wordpress.com/2020/05/mateuszwozniak2.png?w=300 300w" sizes="(max-width: 551px) 100vw, 551px" /><figcaption> Fotografia di Mateusz Woźniak &#8211; <a rel="noreferrer noopener" href="https://www.instagram.com/maetwu/" target="_blank">@maetwu</a> &#8211; Model: Gabriela Bissinger</figcaption></figure></div>



<p>Che tenerezza. Dopo di lei le mie parole non saranno mai più le stesse. Che aberrazione! Immagino che non si renda conto di ciò che è accaduto, dell’enormità di questa notte, è solo una bambina e per i bambini un dolore vale l’altro, finché non ci si abitua. Spero che torni presto in sé, comunque. Fra qualche ora si sveglierà, dovrà svegliarsi, le porterò la colazione a letto e la guarderò tuffare i biscotti nel miele e sorridere, ridere, volermi bene, volermi ancora, con dolcezza. Sto vegliando sul suo sonno. Non permetterò a niente e a nessuno di frapporsi fra noi due, di rompere il nostro amore. Ci siamo incontrati da una sponda all’altra della vita, del linguaggio, per lei le parole erano guizzi e gridolini e risa e per me pesantezza e noia, torpore, finché non mi ha teso la mano al buio e le sue urla non sono state anche le mie, per un istante, ho sentito il suo dolore, lo ricorderò per sempre. Le sue grida mi hanno rigenerato. Siamo rinati entrambi, io e lei, lei per la prima volta e io per l’ultima, con violenza, con disperazione, benché a questo punto la violenza e la disperazione non significhino più nulla, come l’infanzia o l’età adulta, come il mio corpo e le sue lacrime. Soltanto il sangue ci separa.</p>



<p>Allora perché giro intorno al letto, perché raccolgo i suoi vestiti? Ho paura. Una busta, presto. Bisogna far sparire tutto. Compresa lei? Compresa lei, se non si sveglia. Ma dove? Non ho il coraggio di toccarla, di chinarmi sul suo volto. Sta respirando, dorme, è svenuta, è morta? Non ne ho idea: spengo e riaccendo il lume e le pareti e il letto paiono rompersi a ripetizione, clic clic clic, c’è questo lampeggìo diffuso, macchie oblunghe e violacee si urtano e si sovrappongono nell’oscurità, a mezz’aria, buio e luce, buio e luce, però non succede niente, il suo sonno non si turba. Il suo sonno? E se non stesse solamente dormendo? La paura aumenta; di colpo afferro le coperte e la copro, la nascondo, riducendo il mio amore a un fagotto bianco e innocuo. Ecco: ora non c’è più. Non c’è mai stata, non ho fatto nulla, sono innocente e salvo, lasciatemi stare. Tutto tace. Clic, clic, clic. Raccolgo il fagotto fra le braccia, a fatica, traballo come un forzato fino alla finestra e <em>sbatto le coperte</em>, semplicemente. Sbatto le coperte e lei precipita nel vuoto: una disgrazia. Era così leggera! Si sentirà soltanto il tonfo, forse neppure quello. Il corpicino sarà devastato dal volo, una zingarella di un metro e cinquanta piombata giù dal sesto piano, un pasticcio di carne e ossa e capelli insanguinati, poltiglia, fegato, vomito dei passanti, nessun bisogno di autopsia. Occorrerà cercare i genitori, tutto qui. Quanto a me, docente universitario in pensione da sei anni, dovranno <em>ricostruire la dinamica dell’incidente</em> e consolarmi. Sono una vittima, io! Volevo solo rifare il letto, singhiozzerò, e in un certo senso sarà vero, sono sempre stato un uomo pulito, igienico, cambio spesso le coperte e adoro le lenzuola fresche e bianche, immacolate. Mi crederanno. Non dubiteranno delle mie parole. La ragazzina si sarà arrampicata lungo il cornicione, diranno in coro, introducendosi di soppiatto nella sua stanza. Cose che succedono, professore. Che disgrazia. La prossima volta faccia più attenzione.</p>



<p>Ma ecco che le luci si infittiscono, sta calando la sera. Siamo altrove. La mia bambina si agita fra le baracche, sapendo che fra poco tornerà da me. È buffo, ripetiamo tutti i giorni il nostro primo incontro, come se il tempo non esistesse; io rimango seduto fino a tardi e lei passa davanti alla panchina; io mi alzo e mi avvio verso l’uscita e lei mi segue saltellando, felice, finché non usciamo dal parco e raggiungiamo il marciapiede, al che io tendo la mano nel vuoto e lei, tu, me la stringi, piccola mia, come la prima volta, e dopo dieci minuti sono sdraiato al tuo fianco, nel nero, pronto a seppellirmi in te. Che tenerezza! Ti ricorderai delle mie parole, dei miei insegnamenti? Stamattina ti ho comprato un libro, vedrai, è uno di quei volumi tridimensionali, un sistema solare per bambini, lo apri e spuntano fuori queste costellazioni di cartone, pianeti, meteoriti, stelle cadenti, un universo stilizzato. Voglio parlarti delle galassie. Voglio descriverti la Luna. Spegneremo il lume e viaggeremo da un pianeta all’altro, Marte, Saturno, Venere e così via, fino ad Alfa Centauri, un altro Sole, lasciando la Via Lattea per Andromeda. Ti mostrerò una pagina cosparsa di stelle bianche e ti spiegherò che si tratta del cielo, lì fuori, in questo preciso momento. Tu mi crederai o ti alzerai di scatto, precipitandoti alla finestra e cercando una corrispondenza con il libro – ma qui fuori il cielo è nero, cupo, amore mio, le stelle si nascondono, non corrispondono, soltanto la Luna è bianca. Cosa posso dirti? Non sono un mentitore. Il problema è la distanza, capisci, la distanza fra noi e le stelle è talmente ampia che non la calcoliamo in spazio bensì in tempo, lo spazio diventa tempo, cioè, milioni di anni luce ci separano da queste stelle di cartone, disegnate, sognanti. Io e te, da questo punto di vista, siamo stelle vicinissime: ci tocchiamo. Cosa sono cinquant’anni, per la luce? Niente. Spengo e riaccendo il lume e ti abbraccio. Cosa provi quando rimonto il tuo ventre come un fiume, dallo sbocco alla sorgente, su su fino al collo, defluendo fra le tue labbra? Clic, clic, clic. Vieni, rotoliamoci nel buio, diventiamo una costellazione. Clic. Il soffitto è il nostro cielo, l’universo è questa stanza.</p>



<p>Ma adesso eccoci nascosti. I tuoi parenti mi denunceranno. Ho abusato di una bambina, diranno in coro. Abusato? Io? Sto disfacendo il letto. Strappo la federa dal cuscino, è inzuppata di sangue, la scaglio sul pavimento con violenza; per fortuna il materasso non si è sporcato, solo la federa e le coperte, le lenzuola – bisognerà bruciare tutto. Che mi denuncino pure, non troveranno nulla. L’accusa si risolverà in un nulla di fatto. Di più: si ribalterà contro di loro! Impossibile procedere, spiegherà uno sbirro stanco a quei pezzenti sbalorditi, ai tuoi genitori, la cosa non sussiste, non dovreste essere qui, non avete i documenti, vostra figlia non esiste, chiuderò un occhio, buona fortuna e avanti il prossimo – avanti il prossimo, circolare! Circolare. Gli zingari circoleranno. Spengo e riaccendo il lume, a ripetizione. Buio, luce, buio, buio. Luce. Sono salvo. Rifaccio il letto e mi rigiro nel bianco immacolato della mia innocenza. Prima o poi le nostre stelle – i nostri corpi – si ritroveranno, amore mio. Siamo diventati una costellazione. Ma per il momento preferisco restare qui, nel bianco, circondato dal tuo miele e dal tuo sangue – e il miele cola ovunque e forma un sipario liquido, l’ultimo sipario possibile, un utero gigantesco, protettivo. È notte fonda. Il cielo – il soffitto – è nero – privo di appigli o stelle. Non ci ameremo più. Aspetto il miele – il sipario – il sangue – e mi disciolgo: è finita. Ci siamo voluti bene veramente.</p>



<p><em>Edoardo Pisani</em></p>