---
title: Cani
image: VERDE.jpg
created_at: 2020-10-30 10:17:49.000000000 Z
author: Verde
layout: post
category: verde
tags: verde
original_link: https://verderivista.wordpress.com/2020/10/30/cani/
---

<a href='https://verderivista.wordpress.com/2020/10/30/cani/' target='_blank' > Leggi su Verde</a>
<div class="wp-block-image"><figure class="aligncenter size-large"><a href="https://verderivista.files.wordpress.com/2020/10/sabelli-c.jpeg"><img data-attachment-id="22438" data-permalink="https://verderivista.wordpress.com/sabelli-c/" data-orig-file="https://verderivista.files.wordpress.com/2020/10/sabelli-c.jpeg" data-orig-size="1194,1600" data-comments-opened="1" data-image-meta="{&quot;aperture&quot;:&quot;0&quot;,&quot;credit&quot;:&quot;&quot;,&quot;camera&quot;:&quot;&quot;,&quot;caption&quot;:&quot;&quot;,&quot;created_timestamp&quot;:&quot;0&quot;,&quot;copyright&quot;:&quot;&quot;,&quot;focal_length&quot;:&quot;0&quot;,&quot;iso&quot;:&quot;0&quot;,&quot;shutter_speed&quot;:&quot;0&quot;,&quot;title&quot;:&quot;&quot;,&quot;orientation&quot;:&quot;0&quot;}" data-image-title="sabelli-c" data-image-description="" data-medium-file="https://verderivista.files.wordpress.com/2020/10/sabelli-c.jpeg?w=224" data-large-file="https://verderivista.files.wordpress.com/2020/10/sabelli-c.jpeg?w=700" src="https://verderivista.files.wordpress.com/2020/10/sabelli-c.jpeg?w=764" alt="" class="wp-image-22438" srcset="https://verderivista.files.wordpress.com/2020/10/sabelli-c.jpeg?w=764 764w, https://verderivista.files.wordpress.com/2020/10/sabelli-c.jpeg?w=112 112w, https://verderivista.files.wordpress.com/2020/10/sabelli-c.jpeg?w=224 224w, https://verderivista.files.wordpress.com/2020/10/sabelli-c.jpeg?w=768 768w, https://verderivista.files.wordpress.com/2020/10/sabelli-c.jpeg 1194w" sizes="(max-width: 764px) 100vw, 764px" /></a><figcaption><p style="text-align:center;"><em><a href="https://verderivista.wordpress.com/category/federica-sabelli/">Federica Sabelli</a></em></p></figcaption></figure></div>


<p style="text-align:justify;"><em>Crisi esistenziale multipla ieri in redazione: Quaranta svaccato sul divanetto (che il Dr. Mosca usa di solito per le sedute con i &#8220;suoi disperati&#8221;) a piangere come un pazzo sui giorni della gioventù ormai sfioriti e tutti i suoi progetti che mai vedranno la luce; Marinelli nascosto sotto un tavolo che cerca di incastrare un mattoncino Lego con uno Duplo, mentre borbotta passi tratti da La scrittura non si insegna; D&#8217;Antuono letteralmente appeso al soffitto (non sappiamo ancora come) che si rifiuta categoricamente di assistere a un altro concorso per insegnanti, pretende una pizza ai quattro formaggi &#8220;lunga come il ponte Morandi&#8221; e poi si fissa di voler parlare usando solo lo schwa. </em><br /><em>Nel vedere tutta &#8216;sta scena, Felici, col sangue freddo che lo contraddistingue, fa: &#8220;Vabbe&#8217; riga, io sto di là a fare la pasta fresca. Quando la finite di fare gli Ircocervi vi aspetto a cena&#8221;. E Claudia D&#8217;Angelo che sente tutto: &#8220;Ste, ti do una mano con i funghi&#8221;. E lui: &#8220;Non la faccio coi funghi, tranquilla&#8221;. E Claupatra a bassa voce: &#8220;Ste, per favore, ti pelo pure le patate con le mani, ma non lasciarmi qui con questi&#8221;. </em><br /><em>Resta infine Sabelli, sola con questi tre casi umani (Frau non pervenuto, chiuso in camera a leggere <a href="https://www.facebook.com/francesco.spiedo/posts/10225313676019894" target="_blank" rel="noopener">Stiamo abbastanza bene</a>, il romanzo d&#8217;esordio di Francesco Spiedo, Fandango Libri), inforca gli occhiali, si accende una cicca e si prepara alla lunga sessione di terapia di gruppo che durerà fino alle quattro del mattino. </em></p>
<p style="text-align:justify;"><em>Se sia servita o meno, lo deciderete voi nei prossimi giorni. Per ora ci accontentiamo del piccolo successo di essere qui stamattina a scrivere queste righe e annunciarvi che </em><a href="https://verderivista.wordpress.com/category/benedetta-bendinelli/" target="_blank" rel="noopener"><strong>Benedetta Bendinelli</strong></a><em> torna sui nostri schermi con </em>Cani<em>, un piccolo racconto molto incisivo. Ci fa molto piacere riaverla tra noi e la invitiamo a scriverci più spesso.</em></p>
<p style="text-align:justify;"><em>L&#8217;illustrazione è un quadro di </em><a href="https://verderivista.wordpress.com/category/federica-sabelli/" target="_blank" rel="noopener"><strong>Federica Sabelli</strong></a><em> (esatto), dipinto durante il continuo, meccanico annuire e &#8220;l&#8217;ascolto attento&#8221; della seduta di ieri sera.</em><span id="more-22428"></span></p>
<p> </p>
<p style="text-align:justify;">Mia madre disse che tra noi era finita, che da quel momento sarei stato qualcosa come «un semplice inquilino», e lo fece proprio dopo la festa del suo compleanno.<br />Aveva invitato i Gallagher con i gemelli – che abitavano nella casa di fronte – e un suo vecchio amico da Galveston del quale non avevo mai sentito parlare. Me ne stavo in salotto, con quei due esserini bavosi che avevano sempre il naso umido come cuccioli di cane, e dal centro della stanza sentivo sghignazzare gli altri in cucina; forse stavano masticando i crostini pallidi che lei aveva preparato sgraziatamente la sera prima, perché a volte le parole si frantumavano come denti rotti o grosse briciole di pane rinsecchito. Lui, il tizio di Galveston, raccontava di una notte in spiaggia e del parco acquatico; mia madre rideva, ancora sgraziatamente, come la mia compagna di classe Juana e in generale come tutte le altre ragazze della scuola che si sentivano già donne.<br />I gemelli si erano spostati in giardino, ricordo di averli seguiti meccanicamente come se quel giorno tutta quella truppa di bislacchi mi avesse programmato per occuparmi di loro.<br />Da fuori, osservavo gli adulti: la finestra con i vetri all’inglese proiettava un reticolato sui loro volti e così potevo analizzare le singole espressioni, ogni microscopico movimento della pelle, un po’ come facevano i detective della televisione. I Gallagher bevevano dai calici con tutta la bocca aperta, una roba che non avevo mai visto fare alle persone perbene, ed era proprio così che mia madre li descriveva: «brava gente». Le volte che avevo sentito dire «Linda verrà a prenderti a scuola oggi, io non posso», sommate a «Phil si è offerto di accompagnarti in piscina domenica», mi avevano fatto credere che quei due fossero davvero dei santi, dei benefattori. L’ho capito più tardi, cosa volesse dire brava gente.<br />Il tizio di Galveston fluttuava in un completo blu. Dentro le maniche della giacca avrà avuto tentacoli viola e le gambe le immaginavo come steli di tarassaco sotto la lunga testa gialla. Si misero a sedere, uno alla volta, sincronizzando le ginocchia e la lenta caduta dei corpi sui cuscini. Vedevo la mappatura dei loro nasi, occhi e bocche come una moribonda linea rossa di una penna sottile. Parlavano uno alla volta, con educazione e posatezza, anche mia madre, come una straniera in casa sua.<br />«Guarda qua!» I gemelli, ancora appiccicati alla mia scia di noia, avevano scavato una buca con quelle zampette da barboncini. Li aiutai, cercando la terra umida e l’odore di pioggia, l’odore universale di ogni buco scavato. Una modesta voragine sotto le mie ginocchia si era aperta, mostrando un vuoto scuro, pieno di morbidezza. I gemelli dissero qualcosa ridendo, poi lentamente sparirono le voci e il loro odore, sotto i grossi riccioli color fango.<br />Guardai attraverso il reticolato e vidi mia madre posare il bicchiere sul tavolino di bambù; iniziarono a parlare tutti insieme, senza garbo e gentilezza, poi si voltarono verso di me, ero rimasto solo. I gemelli avevano trovato la terra morbida e si erano rannicchiati come randagi in quella sudicia fossa.<br />I Gallagher furono su di me in un’istante, come due cani da guardia, come una pioggia di sassi. I volti si erano mischiati, confondendo le linee rosse che avevo tracciato con tanta attenzione, e ogni voce ne rompeva un’altra. <br />Ricordo di non aver avuto paura.</p>
<p style="text-align:right;"><a href="https://verderivista.wordpress.com/category/benedetta-bendinelli/" target="_blank" rel="noopener"><em>Benedetta Bendinelli</em></a></p>