---
title: Perché leggere Althénopis di Fabrizia Ramondino
image: LA_LETTERATURA_E_NOI.jpg
created_at: 2020-10-23 05:00:00.000000000 Z
author: La letteratura e noi
layout: post
category: la-letteratura-e-noi
tags: la-letteratura-e-noi
original_link: https://www.laletteraturaenoi.it/index.php/la-scrittura-e-noi/1278-perch%C3%A9-leggere-alth%C3%A9nopis-di-fabrizia-ramondino.html
---

<a href='https://www.laletteraturaenoi.it/index.php/la-scrittura-e-noi/1278-perch%C3%A9-leggere-alth%C3%A9nopis-di-fabrizia-ramondino.html' target='_blank' > Leggi su La letteratura e noi</a>
<div class="feed-description"><p><img src="https://www.laletteraturaenoi.it/images/61DRsCCBspL.jpg" alt="61DRsCCBspL.jpg" width="318" height="493" style="font-size: 0.9em;" /><span style="font-size: 0.9em;">&nbsp;(Althénopis è) </span><em style="font-size: 0.9em;">Il nome della mia città natale. In origine il suo nome significava «occhio di vergine». Ma pare che i tedeschi, durante l’occupazione, trovandola così imbruttita rispetto alle descrizioni di Mozart (riferite anche in una novella di Mörike) e di Goethe, le mutarono il nome in Althénopis, che starebbe appunto a significare «occhio di vecchia». Alcuni letterati apologeti della nostra città accampano l’interpretazione «occhio di saggio»; contro questa interpretazione però si oppone da un lato la constatazione che i barlumi di saggezza sono ancora troppo tenui nella nostra città, come altrove, per essere considerati duraturi; dall’altro il dizionario tedesco stesso, dove saggio suona </em><span style="font-size: 0.9em;">weise</span><em style="font-size: 0.9em;"> e non </em><span style="font-size: 0.9em;">alt.</span><em style="font-size: 0.9em;"> L’Ente del turismo, dietro suggerimento di un assessore, propone il seguente etimo: </em><span style="font-size: 0.9em;">alt </span><em style="font-size: 0.9em;">sarebbe una radice greca, da </em><span style="font-size: 0.9em;">althéa, </span><em style="font-size: 0.9em;">la pianta dal fiore di rosa. Althénopis sarebbe dunque la città dall’«occhio di rosa» ovvero dall’«occhio di aurora». Tutto questo, se serve a turlupinare i turisti, manca però di ogni fondamento filologico </em><span style="font-size: 0.9em;">(</span><em style="font-size: 0.9em;">Althénopis</em><span style="font-size: 0.9em;">, Einaudi 2016, p.10)</span></p>
<p><strong><em></em></strong><strong><em>Memini, meminisse</em></strong></p>
<p>Quando Einaudi, a trentacinque anni dalla prima uscita, ripubblicò <em>Althénopis </em>(1981), apparve sul <em>Corriere del Mezzogiorno</em> e poi su <em>Minima&amp;Moralia</em> una bella <a href="http://www.minimaetmoralia.it/wp/ramondino-e-i-misteri-di-althenopis/">recensione di Alessandro Leogrande</a>, alla quale senza esitare rimanderemmo tutti coloro che del romanzo d’esordio di Fabrizia Ramondino (esordio alla narrativa: sulla scena intellettuale Ramondino non era certo una debuttante) desiderassero ricostruire la genesi – per così dire – morale: la guerra, il vagabondaggio per paesi diversi, l’esperienza politica del Sessantotto, gli anni di piombo, l’inchiesta sui disoccupati del Mezzogiorno, il terremoto del 1980. Questo vissuto così intenso, così vario per incontri e relazioni (relazioni umane, sociali, linguistiche, spaziali) costituisce in qualche modo l’antefatto di quel <em>caleidoscopio di narrazioni </em>che è <em>Althénopis</em>; e per questo è molto difficile da mettere in sordina. Probabilmente questo vale per qualsiasi scrittura di spessore, ma vale a maggior ragione per questa «<a href="https://www.doppiozero.com/materiali/fabrizia-ramondino-la-scrittrice-riflessa">scrittrice riflessa</a>» che dei suoi trascorsi fa oggetto diretto di narrazione, senza per questo indulgere ai toni trasognati e stucchevoli di certe memorie d’infanzia, o a quelli ugualmente urticanti del cinismo di maniera dell’adulto. Non per nulla a tenere a battesimo <em>Althénopis </em>furono Natalia Ginzburg ed Elsa Morante, due che sul rapporto tra scrittura e memoria la sapevano lunga. Ramondino si mette dunque davanti quella materia ricca, corposa che è la sua storia familiare e personale, nutrita di immagini e odori, di luoghi e sapori, di visi, caratteri e umori: l’eden perduto della primissima infanzia a Maiorca, al seguito del padre console; il rientro a Napoli dopo l’armistizio del ’43, la disgrazia, la povertà; la precarietà della giovinezza, perennemente ospite d’altri; il difficile rapporto con la madre, la ricerca e la conquista dell’indipendenza, il ritorno, ormai donna, alla casa materna. E se, come la nonna (cuoca sublime e sventata), in quella materia affonda le mani di slancio come a impastarla per un millefoglie sontuoso, d’altra parte, come la madre, la riconduce a misura severa, la ripartisce e le impone scansione. Il racconto si presenta pertanto suddiviso in tre parti (a loro volta sottopartite): <em>Santa Maria del Mare, Le case degli zii, Bestelle dein Haus</em>. Dall’universo straordinario dell’infanzia, popolato di lazzari, soldati, contadini, notabili, santi martiri ed eroi, e in osmosi con <em>la piazza, i sentieri, le ville, la Marina </em>(altrettanti capitoli della prima parte)<em>,</em> il racconto si sposta al primissimo dopoguerra, negli spazi chiusi delle <em>case degli zii</em> per approdare, al <em>ritorno dal Nord </em>(e che Nord! Nella realtà Ramondino seguì un cugino a Francoforte), alla casa della Madre, al suo piccolo mondo di <em>forbici, occhiali, chiavi, </em>di oggetti e <em>maniere</em>; e anche la voce narrante si fa oggetto, in qualche modo, perde la prima persona, si guarda narrare in terza, oggetto fra gli oggetti, reificazione del racconto; stretta e asfissiata tra <em>gli alti palazzi in bilico</em> degli anni Settanta.</p>
</div>