---
title: Una storia ordinaria
image: IL_FUCO.jpg
created_at: 2020-07-18 16:29:27.000000000 Z
author: Il Fuco
layout: post
category: il-fuco
tags: il-fuco
original_link: https://ilfucorivista.wordpress.com/2020/07/18/una-storia-ordinaria/
---

<a href='https://ilfucorivista.wordpress.com/2020/07/18/una-storia-ordinaria/' target='_blank' > Leggi su Il Fuco</a>
<p class="has-text-align-center"><em>Racconto di Agnese Di Nicola pubblicato nel sesto numero della rivista.</em></p>



<hr class="wp-block-separator" />



<p class="has-text-align-justify">Quando mi sono venute le mestruazioni per la prima volta avevo solo 10 anni. Ero ancora troppo piccola e non capivo cosa volesse dire, ma in quel momento per tutti ero diventata una “signorina”. Ricordo che quel giorno mio padre mi venne a prendere a casa e poi parcheggiò e mi disse: “aspettami qui un momento”. Non so quanto tempo ci mise, ma fu abbastanza perché io cominciassi ad avere paura a stare lì in macchina da sola. Era inverno e quindi, nonostante fosse pomeriggio, era già buio e io, essendo diventata una donna, sperimentai fin dal primissimo giorno la paura di trovarmi da sola di notte. Pensai all’abbandono, pensai che mi avrebbero rapita e non capivo perché papà non avesse voluto portarmi con sé.<br>Fin dal primo giorno in cui ebbi le mestruazioni, pensai che un uomo dovesse proteggermi. Viscido ma inesorabile, il patriarcato si era già impossessato di me e avevo già perso l’ingenuità, la spensieratezza e l’ottimismo tipici dei bambini. In realtà, mio padre mi aveva lasciato in macchina perché voleva farmi una sorpresa e quando tornò, penso, ci rimase male nel vedermi un po’ angosciata invece che contenta: aveva in mano un bel mazzo di fiori per me, “per festeggiare il fatto che fossi una signorina”.<br>Quello fu il primo di una lunga serie di momenti in cui ho lasciato che fossero gli altri a definirmi, in cui mi sono sentita insicura e bisognosa di un uomo che mi proteggesse, in cui col viso sorridevo e nella testa piangevo. Quanto può essere crudele strappare dall’infanzia una bambina solo perché la sua vagina ha iniziato a sanguinare? Io giocavo ancora con le bambole, correvo, saltavo la corda e mi sbucciavo le ginocchia. Immediatamente, i miei fratelli maschi assunsero un atteggiamento diffidente, come se fosse sconveniente per loro continuare a giocare con me. Ora mi dicevano di no perché ero una femmina, quando fino a poco prima stavamo sempre insieme. Eppure, come sempre in questi casi, la batosta più grande la ricevetti dalle altre bambine, a scuola. Quando si dice che il problema delle donne è che non sanno essere solidali con le altre donne, è terribilmente vero. Io non ho sofferto particolarmente di bullismo, nonostante comunque non avessi mai tanti amici. Semplicemente, non ero la vittima adatta per i bulli, perché non gli davo la soddisfazione di rimanerci male o di piangere. Però ci fu un episodio che per me fu particolarmente doloroso. Con gli ormoni il mio corpo iniziò a cambiare e mi vennero, naturalmente, i peli sotto le ascelle. Nessuno pensò di dirmi che i peli sotto le ascelle non si devono avere se sei donna e quindi io non me ne preoccupavo e continuavo a indossare canotte tranquillamente. Le altre bambine, in classe, se ne accorsero e iniziarono a chiedermi continuamente di alzare le braccia. Io ad un certo punto capii che era perché ridevano del fatto che avessi quei dannati peli. D’un tratto mi accorsi che le mie sorelle grandi le ascelle se le depilavano, mi accorsi che non andavo bene così. E mi sentii tradita nel profondo da mia madre e dalle mie sorelle perché non avevano pensato di dirmelo.<br>Da quel giorno di giugno è iniziata la mia guerra ai peli superflui. Se ci ripenso adesso, so che quelle mie compagne di scuola lo facevano perché erano invidiose, perché loro erano ancora bambine, piatte e bianche mentre io iniziavo ad avere un corpo diverso, con delle curve che già mi stavano creando i primi problemi. Eppure, da quel momento crebbe in me una ripugnanza verso la mia pelle che non era mai perfettamente liscia, una ripugnanza indicibile che ancora oggi fatico a controllare. Mi arrabbiai con mia madre, la obbligai a comprarmi la lametta e l’anno dopo costrinsi mia sorella a farmi la ceretta alle gambe. Tutti mi appoggiavano e quindi io pensavo che fosse giusto così, che ero nata con tanti peli e quindi ero destinata a vivere un’esistenza nella costante paura che qualcuno notasse che non fossi in ordine. Le altre donne che incontravo nella mia vita contribuivano tutte a questa visione e io stessa schifavo quelle che non rientravano in questo paradigma.<br>Ricordo principalmente un episodio, successo nel periodo delle medie. Ero, sempre con mio padre, al mare. In quel periodo io mi facevo fare da mia sorella la ceretta sulle gambe più o meno fino al ginocchio ma ero ancora una ragazzina tutto sommato ribelle, quindi quando avevo un po’ di ricrescita non mi importava e mi mostravo in costume comunque. Quel giorno non ero in ordine ma ero con mio padre, “una sua amica” e i miei fratelli, quindi non ne feci un dramma. Finché quella donna non venne vicino e mi disse che non potevo venire al mare in quelle condizioni, “non lo sai che esiste la ceretta?”. Mi arrabbiai moltissimo perché non era giusto che mi facesse sentire innaturale quando i peli erano la cosa più naturale del mondo, ma soprattutto mi arrabbiai perché mi sentii in colpa. Avevo davvero pensato di andare al mare in quelle condizioni? Che nessuno mi dicesse niente? Era ovvio, l’errore era mio.<br>Fino a quel momento avevo avuto un bel rapporto con il mio corpo, lo consideravo uno strumento che mi permetteva di fare quello che volevo, di avere sensazioni bellissime: mi piaceva correre, avere il vento in faccia, mi piaceva nuotare e aprire gli occhi sott’acqua, mi piaceva immergermi e far vedere che ero più brava dei miei fratelli ad andare in apnea e a toccare il fondo e prendere la sabbia in mare aperto. Mi piaceva, però poi una volta mia sorella prese in giro una persona sulla riviera che correva, perché “le ballavano le cosce” e mi venne il terribile dubbio che forse le cosce avrebbero ballato anche a me, perché non ci avevo mai riflettuto? Piano piano iniziai a notare queste piccole cose e iniziai a interiorizzarle, come fanno tutti. In un giorno qualunque, di colpo, il mio corpo aveva smesso di essere mio ed era diventato dell’occhio esterno che lo guardava: di quella donna che si schifava dei peli di una ragazzina, di quell’uomo per strada che mi suonò il clacson mentre passavo, dei ragazzi che mi desiderano, di chiunque avrebbe potuto vedermi. Di tutti, ma non mio.<br>Durante l’adolescenza mi massacravo le gambe a forza di cerette, di lamette sulle ricrescite e di creme depilatorie. Non mi volevo bene, quindi di creme per arginare almeno un po’ le conseguenze di tutte quelle violenze nemmeno l’ombra. Non avevo mai pace e più mi trattavo male più i peli si incarnivano, più la battaglia sembrava impossibile da vincere. La mia pelle si arrossava, sanguinava e comunque non era mai perfettamente liscia.<br>È inutile nascondersi, la donna in Italia esiste in relazione a come appare, è una verità scomoda, ma proprio per questo va affrontata. Ogni giorno sento e mi vengono dette frasi sessiste o grassofobiche, da persone che dicono di volermi bene e che magari davvero credono che il mio bene sia entrare per forza nella taglia 42, mostrarmi sempre bella, non avere difetti fisici, essere passiva e accondiscendente in pubblico ma poi porca e intraprendente a letto. Ma sono davvero queste le cose che mancano nella mia vita perché io sia davvero felice? Per anni ho creduto di sì. Per anni ho avuto pena delle persone grasse che vedevo in palestra, o mentre mangiavano insalate. Perché la grassofobia è intrinseca nella nostra società e l’esercizio fisico e una dieta sana sono prerogativa delle persone magre, sono attività volte al dimagrimento, è strano pensare che una donna possa essere felice in un corpo non conforme a ciò che percepiamo come normalità. Ma poi ad un certo punto arriva nella vita il momento in cui non si può semplicemente stare a guardare, ci si deve fermare e iniziare a pensare davvero a cosa ci fa stare bene e in che direzione si vuole andare. Mia madre era una persona obesa e per anni mi sono dispiaciuta per lei, perché credevo che davvero per mio padre fosse impossibile amarla perché grassa, perché trascurata, perché depressa. Ma poi quando sono diventata anche io una donna, ho iniziato a chiedermi: “perché in questa società è accettabile e giustificabile che lui l’abbia tradita e lasciata perché si era lasciata andare? Perché ancora adesso che lei non c’è più devo sentirmi dire che è colpa sua se è stata lasciata e tradita? Perché una moglie deve avere paura che se ingrassasse l’uomo andrebbe con una più giovane? Perché se vado al mare con un po’ di ricrescita mi sento ancora la bambina vulnerabile delle medie? Perché devo sentirmi dire che se sono disordinata il mio ragazzo mi lascerà perché devo dimostrare che so occuparmi di una casa? Perché ho accettato e ho creduto giusto che fosse così?”.<br>Questo disordine di pensieri segue il filo rosso delle mie emozioni: disagio da bambina e adolescente, rabbia e disprezzo per la maggior parte del tempo e poi, finalmente, consapevolezza. Consapevolezza di me, di come sono, di cosa posso migliorare e di cosa invece devo accettare, perché ci sto bene così. Consapevolezza e, anche, accettazione. Accettazione del mio corpo, dei miei difetti, dei miei inestetismi e, soprattutto, della mia storia. Non voglio essere l’ennesima ferita nel cuore delle persone, voglio essere un giardino verde in cui fiorire e sbocciare, voglio essere un arco teso verso nuovi orizzonti, nuove sfide, nuove, e più positive, emozioni.</p>