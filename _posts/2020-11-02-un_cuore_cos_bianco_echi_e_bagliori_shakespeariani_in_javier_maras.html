---
title: 'Un cuore così bianco: echi e bagliori shakespeariani in Javier Marías'
image: FORMICALEONE.jpg
created_at: 2020-11-02 06:00:00.000000000 Z
author: Formicaleone
layout: post
category: formicaleone
tags: formicaleone
original_link: https://formicaleone.com/2020/11/02/un-cuore-cosi-bianco-echi-e-bagliori-shakespeariani-in-javier-marias/?utm_source=rss&utm_medium=rss&utm_campaign=un-cuore-cosi-bianco-echi-e-bagliori-shakespeariani-in-javier-marias
---

<a href='https://formicaleone.com/2020/11/02/un-cuore-cosi-bianco-echi-e-bagliori-shakespeariani-in-javier-marias/?utm_source=rss&utm_medium=rss&utm_campaign=un-cuore-cosi-bianco-echi-e-bagliori-shakespeariani-in-javier-marias' target='_blank' > Leggi su Formicaleone</a>
<p class="has-drop-cap">Teresa, una giovane donna appena tornata dal viaggio di nozze, si spara al petto e cade in un lago di sangue nel bagno della casa paterna, durante un pranzo di famiglia. Inizia così <a href="https://www.einaudi.it/catalogo-libri/narrativa-straniera/narrativa-spagnola-e-ibero-americana/un-cuore-cosi-bianco-javier-marias-9788806222628/" target="_blank" rel="noreferrer noopener"><em>Un cuore così bianco</em> </a>(edizione originale: <em>Corazón tan blanco, </em>1992; traduzione di Paola Tommasinelli, Einaudi, 1999), romanzo di Javier Marías, scrittore, traduttore e saggista spagnolo pluripremiato, esponente tra i più ammalianti della corrente postmodernista spagnola.</p>



<p>Il romanzo trova titolo e ispirazione in un passaggio del <em>Macbeth</em> di Shakespeare:</p>



<blockquote class="wp-block-quote"><p>«My hands are of your color, but I shame to wear a heart so white».</p></blockquote>



<p>Queste parole, rivolte da Lady Macbeth al marito ancora lordo di sangue dopo aver ucciso nel sonno re Duncan, sono a un tempo semplici quanto sfuggenti nel loro più profondo significato, tanto da passare inosservate tra le maglie dei critici e da rimanere nei secoli prive di un’interpretazione univoca.</p>



<p>Al flash-back del suicidio di Teresa, zia del protagonista (e narratore) Juan, fa seguito il racconto dell’incontro tra Juan e Luisa, entrambi interpreti, durante un colloquio ufficiale fra il primo ministro inglese e quello spagnolo, due personaggi di fantasia tratteggiati in modo da evocare – così si è ipotizzato – Margaret Thatcher e Felipe González. Juan e Luisa si innamorano ma, fin dal viaggio di nozze a Cuba, Juan inizia ad avvertire degli incontrollabili e funesti presentimenti di disastro; il narratore si interroga a lungo sul senso del matrimonio, e manifesta da subito una modalità di pensiero caotica, involuta, associata a una tendenza all’analisi ostinata e pedante degli eventi, al limite della nevrosi. In più, durante il viaggio di nozze, Juan finisce per sentire, pur non volendo, il dialogo tra due sconosciuti – Miriam e Guillermo – che alloggiano nella stanza a fianco quella degli sposi, in un albergo dell’Avana. Ascoltando la loro conversazione Juan, già turbato per essere stato scambiato poco prima per Guillermo da Miriam affacciata alla finestra (a dimostrazione di una rilevante somiglianza fisica), rimane sconvolto nel sentire che la donna invita l’uomo a uccidere la moglie, come unica possibilità per dar seguito alla loro relazione, e minacciando altrimenti di togliersi la vita.</p>



<div class="wp-block-image"><figure class="alignleft size-large"><img loading="lazy" width="250" height="405" src="https://formicaleone.com/wp-content/uploads/2020/11/un-cuore-cosi-bianco-javier-marias.jpg" alt="" class="wp-image-3116" srcset="https://formicaleone.com/wp-content/uploads/2020/11/un-cuore-cosi-bianco-javier-marias.jpg 250w, https://formicaleone.com/wp-content/uploads/2020/11/un-cuore-cosi-bianco-javier-marias-185x300.jpg 185w" sizes="(max-width: 250px) 100vw, 250px" /></figure></div>



<p>Nel romanzo si intrecciano numerose storie d’amore, mai felici. Al contrario, nel rapporto erotico uomo-donna subentrano immediatamente zone d’ombra, sospetti, cose non dette, elucubrazioni continue che avvelenano il passare dei giorni. Il rapporto tra amanti, i silenzi, i segreti o le improvvide rivelazioni sono il tema centrale del libro: oltre a quello di Juan, divengono così protagonisti anche i tre matrimoni di suo padre Ranz, che è rimasto vedovo in circostanze non chiare di due mogli, per poi sposare la sorella della seconda.</p>



<p>È così che, in un gioco di corrispondenze e analogie, si delineano paralleli inquietanti tra i vari personaggi per somiglianza fisica, situazioni, fatti o comportamenti, tali da far entrare Juan e Luisa, ma anche Ranz e le due mogli defunte, in un macabro teatro di interrogativi e cupe premonizioni.</p>



<p>Su tutto questo aleggiano i richiami a vicende shakespeariane tragiche e perdute, frammenti di dialoghi intercorsi tra il traditore dannato e sua moglie lady Macbeth, a dimostrare che fin dalla notte dei tempi il rapporto amoroso è un dedalo di incertezze e occulte prevaricazioni, dove regna l’oscurità.</p>



<p>Grazie al rapporto privilegiato che Luisa riesce a instaurare con il suocero Ranz, e al suo modo disinvolto di indurlo a confidarsi, Juan nella parte finale del libro verrà a conoscenza in modo accidentale di una odiosa verità sul suicidio di sua zia Teresa.<br>I paralleli con le tragiche vicende del <em>Macbeth</em> percorrono tutto il romanzo.<br>La bramosa Lady Macbeth aveva istigato il marito a uccidere il re Duncan per succedergli sul trono di Scozia. Commesso l’ignobile crimine, Macbeth è sconvolto, ma sua moglie lo invita con freddezza a non perdere il controllo di sé, perché «The sleeping, and the dead are but as pictures».</p>



<p>Con la stessa gelida determinazione Lady Macbeth sporca col sangue del sovrano defunto il viso delle guardie di notte, con l’intento di far ricadere la colpa su di loro; è di fronte a Macbeth che, guardandosi le mani imbrattate di rosso, la futura sovrana di Scozia pronuncia la fatidica frase: «My hands are of your color, but I shame to wear a heart so white».</p>



<p>Nonostante il suo cuore sia «bianco» rispetto a quello del marito, materiale esecutore dell’assassinio, la regina non si sottrarrà in seguito a un implacabile senso di colpa, che la condurrà al delirio: nell’ultimo atto della tragedia la ritroviamo immersa in un sonno innaturale, prigioniera di immagini spettrali che le ripropongono continuamente le atrocità commesse, fin quando, in preda alla follia, non si toglierà la vita.</p>



<p>Lo stesso Marías rivelò in un saggio (<em>Shakespeare indeciso,</em> in Id., <em>Literatura y fantasma</em>, Barcelona, Debolsillo, 2009) che fu proprio la nebulosità della locuzione shakespeariana a stimolare il suo immaginario, finché non prese forma la storia che gli premeva raccontare. In realtà tutto il romanzo è intriso di influenze ed echi di Shakespeare: frasi reticenti, ambigue, che tra le mani di Marías perdono l’opacità dei secoli per diventare dolorosi bagliori; ripetute più volte, ogni volta lievemente mutate, ridotte o integrate di nuove sfumature, divengono litanie tragiche di un arcaico coro che evoca verità tortuose, portandole alla luce lentamente, tra narrazione principale ed episodi collaterali, tra progressione delle vicende e monologo interiore della voce narrante.</p>



<p>Dunque la presenza di Shakespeare tra le pagine di Marías non si limita alla scelta del titolo, o di alcune citazioni, ma è qualcosa di più pervasivo. Il comportamento polimorfo dei personaggi, il senso d’ineluttabilità delle vicende umane, guidate da passioni poco governabili, l’innocenza come inconsapevolezza, l’amore come subdola, quotidiana coercizione delle intenzioni sono tutte suggestioni che rientrano ampiamente nella matrice del drammaturgo.</p>



<p>Nel romanzo, alla prima citazione del <em>Macbeth</em> dà voce la rappresentante del governo britannico che, durante l’incontro con il suo corrispettivo spagnolo, associa la passività del sonno a quella della morte:</p>



<blockquote class="wp-block-quote"><p>«La gente vuole solo dormire […] per questo noi uomini di stato siamo indispensabili, siamo qui per prendere le decisioni che gli altri non prenderebbero mai, paralizzati dai dubbi e dalla mancanza di volontà. Noi ascoltiamo la loro paura. <em>I dormienti, e i morti, non sono che figure dipinte</em> ha detto il nostro Shakespeare, e io talvolta penso che le persone non siano che questo, figure dipinte, dormienti di oggi e futuri morti».</p></blockquote>



<p>La menzione di versi così arcani da parte della rappresentante di stato inglese nasce a seguito di un atto di incoscienza impulsivo e insensato di Juan: durante l’incontro diplomatico egli ha tradotto una domanda banale, annoiata, di circostanza del primo ministro spagnolo mutandola in un quesito personale e imbarazzante. Questo atteggiamento incauto e immotivato, ancor più grave perché in una sede ufficiale, pare assunto da Juan per puro capriccio, o forse per attivare un gioco di seduzione nei confronti della collega Luisa, che, pur avendo l’obbligo – dato il suo ruolo di secondo traduttore – di segnalare qualsiasi irregolarità o imprecisione nelle parole del primo interprete, non lo fa. Ancor più inaspettatamente, la diplomatica inglese, proprio a seguito della domanda inopportuna, pare risvegliarsi dal suo torpore, e risponde con parole sentite, che vanno a scandagliare le dinamiche relative all’esercizio del potere e l’apatia con cui spesso si permette ad altri di decidere al proprio posto, persino all’interno della coppia:</p>



<blockquote class="wp-block-quote"><p>«Tutti obbligano tutti, non tanto a fare ciò che non vogliono, quanto piuttosto a fare ciò che non sono certi di volere, perché quasi nessuno sa cosa non vuole, e meno ancora cosa vuole, questo non c’è modo di saperlo».</p></blockquote>



<p>Riguardo alla già menzionata analogia fra il sonno e la morte, essa è una costante nell’opera di Marías: in&nbsp;<em>Un cuore così bianco</em>(ma anche altrove, come ad esempio in&nbsp;<em>Domani nella battaglia pensa a me)</em>, la camera da letto è il luogo più minaccioso, l’intimità dove ci si abbandona e si è vulnerabili.&nbsp;Ènel suo letto che re Duncan viene pugnalato mentre dorme, ed è in un’alcova che altri due personaggi femminili del romanzo incontrano la morte o il suo rischio, fortuito o provocato; e Ranz, descrivendo gli ultimi istanti di vita della prima&nbsp;moglie, ricorda che la donna</p>



<blockquote class="wp-block-quote"><p>«aveva bevuto da sola e mi aveva gridato contro, aveva pianto e aveva canticchiato e si era addormentata. Non era molto diversa da una morta, non era molto diversa da un quadro…».</p></blockquote>



<p>Ci sarà una confessione, fatta da Ranz a Luisa, sugli eventi che portarono alla morte della sua prima moglie e, quando Juan diverrà consapevole, udendo per caso la confessione del padre, di quanto accaduto</p>



<blockquote class="wp-block-quote"><p>«La uccisi nel sonno, mentre mi dava le spalle»</p></blockquote>



<p>anche lui finirà per essere preda del canto perduto del drammaturgo, e&nbsp;rimuginare parole cupe, arcane, in un lucido delirio:&nbsp;</p>



<blockquote class="wp-block-quote"><p>«Ranz ha assassinato il Sonno, – pensai, – l’innocente Sonno…».</p></blockquote>



<p>un’eco del grido che tormenta Macbeth, e che buca il tempo, attraversando i secoli:</p>



<blockquote class="wp-block-quote"><p>«Macbeth does murder sleep – the innocent sleep».</p></blockquote>



<p>La scrittura di Marías è quanto di più adatto a far riecheggiare un enigma, a farlo dilatare in cerchi concentrici, finché non divenga una verità vibrante, persuasiva, ipnotica, di cui si ha l’impressione di essere sempre stati consci. Il fraseggiare complesso, flessuoso si insinua nelle connessioni cerebrali del lettore in modo ritmico, poetico, con l’ausilio di parole antiche, polverose.</p>



<p>«I have done the deed» confessa Macbeth. È allora che sua moglie, poco prima gelida e imperscrutabile, accenna a confortarlo:</p>



<blockquote class="wp-block-quote"><p>«Consider it not so deeply […], these deeds must not be thought after these ways. So, it will make us mad»</p></blockquote>



<p>e ancora:&nbsp;</p>



<blockquote class="wp-block-quote"><p>«You do unbend your noble strength to think so brainsickly of things».</p></blockquote>



<p>Bisogna rimanere lucidi, e non pensare agli eventi in un modo così malato.</p>



<p>E l’unica salvezza per chi non ha commesso il fatto sarebbe stata non sapere: in una realtà equivoca, dove rapporti e relazioni divengono continue istigazioni a compiere fatti che non avremmo pensato, che non avremmo voluto, l’ultima innocenza possibile è l’inconsapevolezza di ciò che abbiamo provocato, di ciò che è accaduto, anche per mano altrui, ma in seguito a una nostra più o meno consapevole induzione. Chi ama o dice di amare può influenzare l’amato, sussurrandogli alle spalle anche solo un vuoto respiro:</p>



<blockquote class="wp-block-quote"><p>«Potevo percepire il suo respiro sfiorare lievemente il mio orecchio sinistro; il respiro lievemente alterato o accelerato che mi sfiorava l’orecchio…»</p></blockquote>



<p>e ancora:</p>



<blockquote class="wp-block-quote"><p>«Non posso a fare a meno di rendermi conto (o forse di ricordare) che sta alle nostre spalle anche chi ci istiga, anche lui ci sussurra all’orecchio senza che riusciamo a vederlo…»</p></blockquote>



<p>Macbeth ha ucciso materialmente Duncan, dunque non solo le sue mani, ma anche il suo cuore sono lordi di sangue, mentre la colpa della moglie è soltanto di aver suggerito, se pur involontariamente, e di essere a conoscenza dell’accaduto. Il cuore di Lady Macbeth è pur sempre bianco, in assenza di un fatto materiale, e tra i coniugi Shakespeariani c’è una distanza non colmabile, tanto da provocarle vergogna. La comunanza della colpa è solo parziale, è Macbeth colui che ha davvero commesso il fatto:</p>



<p>«I have done the deed»</p>



<p>e questo non è superabile. L’unica colpa di Lady Macbeth rimane quella di sapere, ma l’ascolto di un fatto può essere passivo, come accade per Juan. «Non ho voluto sapere, ma ho saputo» dice il narratore nell’incipit del romanzo; e in seguito ribadisce:</p>



<blockquote class="wp-block-quote"><p>«Ascoltare è davvero pericoloso, significa sapere, significa essere informato ed essere al corrente, le orecchie sono prive di palpebre che possano chiudersi istintivamente di fronte a ciò che viene pronunciato, non si possono proteggere da ciò che si presume stia per essere ascoltato, è sempre troppo tardi».</p></blockquote>



<p>Se ascoltare è pericoloso, ancor prima lo è parlare. A volte non si vuole suggerire, né corrompere, tuttavia non sempre le parole pronunciate mantengono il senso che avevano, a volte si trasformano nel giungere all’interlocutore.</p>



<blockquote class="wp-block-quote"><p> «La nostra unica possibilità è che un giorno muoia, – mi disse, – e su quello non possiamo contarci. Ricordo che nel dirlo mi aveva messo una mano sulla spalla e aveva avvicinato la bocca al mio orecchio. Non lo sussurrò, non era un’insinuazione […] Era una frase di rinuncia e non d’istigazione, era la frase di chi si ritira e si dà per vinto. […] Fu il mio cervello condannato a voler intendere in un altro modo…»</p></blockquote>



<p>Questa la confessione a Luisa del padre di Juan, che egli ascolta senza volere, dalla stanza accanto. Ed è allora che Juan, quasi preda di un incantesimo, immagina di rivolgersi al padre con le parole opache e buie di Shakespeare: sottovoce, fra sé, ripete ciò che lady Macbeth aveva detto al marito per confortarlo, e finisce per recitare una nenia a mezza voce, mentre gli antichi versi rimbombano nella sua testa sconvolta:</p>



<blockquote class="wp-block-quote"><p>«Non pensare alle cose, padre, – pensai, – non pensarci con il cervello così cagionevole. I dormienti, e i morti, non sono che figure dipinte, padre. Non si deve pensare in questo modo a questi fatti: così, diventeremo pazzi»</p></blockquote>



<p>Ogni narratore, che ne sia o meno consapevole, porta in sé echi remoti, una matrice poetica e concettuale che riposa come un magma silente, addormentato, ma che affiora nel senso estetico, nel ritmo, nell’emotività, nelle tematiche.</p>



<p>Nel postmoderno la presenza di intertesti e citazioni nascoste è frequente; spesso invisibili agli occhi dei lettori meno accorti, aumentano invece il gusto della comprensione del testo negli estimatori più colti e consapevoli.</p>



<p>William Faulkner – che Marías considera un maestro – aveva due cose dalle quali non si separava mai: la sua pipa e l’opera omnia di Shakespeare. Uno dei suoi romanzi più noti,&nbsp;<em>The sound and the fury</em>, porta già nel titolo un chiaro riferimento shakespeariano:</p>



<blockquote class="wp-block-quote"><p>Life’s but a walking shadow, a poor player<br>that struts and frets his hour upon the stage<br>and then is heard no more.<br>It (life) is a tale<br>told by an idiot, full of sound and fury,<br>signifying nothing</p></blockquote>



<p>Ancora una volta ritroviamo parole di Macbeth, che evoca l’assurdità, il vuoto clamore della vita, nello straziante monologo che segue la morte della moglie. L’indimenticabile romanzo di Faulkner inizia con il racconto – in modalità&nbsp;flusso di coscienza – di Benjamin, ragazzo con disabilità mentale che porta avanti la narrazione per percezioni sensitive, prescindendo dalle connessioni logiche:&nbsp;<em>a tale told by an idiot, full of sound and fury, signifying nothing.</em></p>



<p>Dunque, anche nel caso di Faulkner, la simbologia e i richiami all’opera di Shakespeare sono profondi, e il teatro tragico e straniante del grande drammaturgo pervade diffusamente la matrice concettuale di aleatorietà e di nonsenso di tutta la sua opera. Del rapporto di echi e richiami tra Shakespeare e Faulkner questo può essere considerato solo un esempio.</p>



<div class="wp-block-image"><figure class="alignleft size-medium"><img loading="lazy" width="194" height="300" src="https://formicaleone.com/wp-content/uploads/2020/11/Domani-nella-battaglia-pensa-a-me-194x300.jpg" alt="" class="wp-image-3117" srcset="https://formicaleone.com/wp-content/uploads/2020/11/Domani-nella-battaglia-pensa-a-me-194x300.jpg 194w, https://formicaleone.com/wp-content/uploads/2020/11/Domani-nella-battaglia-pensa-a-me-583x900.jpg 583w, https://formicaleone.com/wp-content/uploads/2020/11/Domani-nella-battaglia-pensa-a-me.jpg 700w" sizes="(max-width: 194px) 100vw, 194px" /></figure></div>



<p>In Marías, autore ingarbugliato, oscuro e raffinato per sua propria essenza, l’intertestualità shakespeariana diviene un diamante che ruota su se stesso nei momenti cruciali della narrazione, mostrando tutte le diverse angolazioni del reale, suggerendo riflessioni e dando tridimensionalità – lo spessore del passato, del ripetersi di luci e ombre – a conturbanti vicende individuali o condizioni collettive. Così accadrà anche in seguito, in diverse opere dell’autore, prima tra tutte <em><a href="https://www.einaudi.it/catalogo-libri/narrativa-straniera/narrativa-spagnola-e-ibero-americana/domani-nella-battaglia-pensa-a-me-javier-marias-9788858408308/" target="_blank" rel="noreferrer noopener">Domani nella battaglia pensa a me</a></em> (edizione originale: <em>Mañana en la batalla piensa en mí,</em> 1994; traduzione di Glauco Felici, Einaudi, 1998) che trae titolo e suggestione dal <em>Riccardo III</em>.</p>



<p>Ma la questione è più complessa. Basti pensare che in <em>Un cuore così bianco</em> sono presenti vivissimi e continui richiami concettuali anche all’<em>Amleto, </em>ad esempio nelle analogie del rapporto tormentato padre-figlio, che distende su Juan l’ombra del passato con i suoi segreti, malamente celati e destinati a tornare. Così accade anche per Faulkner in <em>The sound and the fury</em>, dove il giovane Quentin presenta numerose affinità con Amleto: è un antieroe in bilico sul disfacimento, personificazione di un mondo corrotto, sulla via del declino; eppure rimane un personaggio rigido, intollerante nel suo rapporto con l’universo femminile, inorridito dalla dissolutezza, fanatico di un candore ormai perduto.</p>



<p>Faulkner e Marías, entrambi stregati da Shakespeare, non possono fare a meno di disseminare dello spirito shakespeariano tutta la loro opera: grandi temi tragici, dove la riflessione irrisolta sull’uomo si accosta a personalità complesse, poliedriche, a enigmi insoluti, a improvvisi cambi di registro che cadono nel grottesco. In Shakespeare, così come in Faulkner e in Marías, neppure il dramma è puro, ma risulta appositamente contaminato dall’incessante flusso dei fatti, comportamenti, situazioni stravaganti, paradossali, che la vita ci pone davanti anche nei momenti più afflitti dalla sciagura. Elementi comici fuori luogo, che sporcano la tragedia volgendola in amara commedia, ma senza mai evocare una risata liberatoria, tanto è stupefacente e astruso ciò che accade.</p>



<p>Emblematica a tal proposito nel <em>Macbeth</em> la scena del portiere che, con le sue affermazioni volgari e stridenti, interrompe il dialogo accorato tra Macbeth e la moglie dopo la morte di re Duncan. Così come accade in <em>Un cuore così bianco</em>, quando, al ritrovamento del corpo della giovane donna suicida nel bagno, fanno seguito scene tragicomiche: uno degli invitati che si aggiusta i capelli nello specchio, la cameriera che, ancora inconsapevole dell’accaduto, canticchia nervosamente accanto alla tavola, preoccupata per lo scioglimento della torta; il ragazzo delle consegne che si aggira fischiettando per la casa, rubacchiando e assaggiando il vino.</p>



<p>In Marías la forma è contenuto, e l’inquieta espansione strutturale dei paragrafi lunghi e articolati, pieni di incisi, di parentesi dentro le parentesi sono il correlativo stilistico dello sforzo di dipanare e svelare l’assurdo che governa i rapporti umani, e l’imperscrutabilità del destino:</p>



<blockquote class="wp-block-quote"><p>«Uscire, e parlare, e fare, muoversi, guardare e sentire ed essere percepiti ci pone in un rischio costante, ma neppure rinchiudersi e tacere e stare tranquilli ci salva dalle conseguenze, dalle situazioni logiche e irrimediabili, da ciò che oggi è imminente e che quasi un anno fa era assolutamente inaspettato, o quattro, o dieci o cento anni fa, o anche solo ieri».</p></blockquote>



<p>e ancora:</p>



<blockquote class="wp-block-quote"><p>«Ma nessuno conosce l’ordine dei morti né quello dei vivi, a chi per primo toccherà il dolore e a chi la paura».</p></blockquote>



<p>Il rapporto di Marías con il drammaturgo secentesco non fa che accrescerne il fascino altero, insinuando il desiderio di seguirne i sentieri cifrati, fino a essere ripagati da profonde rivelazioni.&nbsp;&nbsp;Marías alterna foschi incantesimi e premonizioni a situazioni intrise di dinamismo urbano, atteggiamenti epici con divagazioni introspettive particolareggiate fino alla pedanteria; si sofferma a lungo su inezie apparentemente ridicole e irrilevanti che poi ritornano a dare un senso profondo alla narrazione; con rara cognizione degli universi maschile e femminile descrive i drammi psicologici quotidiani della postmodernità, mettendoli in parallelo con l’universale e l’eterno.</p>



<p>Se Shakespeare è la chiave esegetica di Marías, è pur vero che Marías getta nuove luci interpretative su Shakespeare, ravvivandone il fascino oscuro, i metallici bagliori, i contrasti tematici, in un gioco di echi e richiami che è l’essenza stessa della letteratura.</p>



<hr class="wp-block-separator"/>



<p><em>(In copertina: foto di Raffaele Auteri)</em></p>
<p>L'articolo <a rel="nofollow" href="https://formicaleone.com/2020/11/02/un-cuore-cosi-bianco-echi-e-bagliori-shakespeariani-in-javier-marias/">Un cuore così bianco: echi e bagliori shakespeariani in Javier Marías</a> proviene da <a rel="nofollow" href="https://formicaleone.com">Formicaleone</a>.</p>