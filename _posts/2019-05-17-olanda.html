---
title: Olanda
image: LAHAR.jpg
created_at: 2019-05-17 12:44:39.000000000 Z
author: Lahar
layout: post
category: LAHAR
tags: LAHAR
original_link: https://www.laharmagazine.com/olanda/
---

<a href='https://www.laharmagazine.com/olanda/' target='_blank'> Leggi su + item.title</a>
<p class="p1">In un negozio di biciclette c’era un signore gentile, con le mani nere di grasso per le bici e le dita grandi di chi ha lavorato molto.</p>
<p class="p1">Il negozio era un budello dove c’era solo lo spazio per passare, mettendosi un po’ di lato,<span class="Apple-converted-space">  </span>tutto il resto erano biciclette, belle biciclette. Biciclette da corsa vecchie di 30, 40, 60 anni, ce n’erano a destra e sinistra sopra la testa e dietro il bancone, anche nello stanzino delle riparazioni c’erano bici e pezzi di bici che spuntavano.</p>
<p class="p1">Il signor Giovanni e la sua sorella stanno a loro agio nel negozio, Giovanni ha un orecchio grande ed uno piccolo, un po’ accartocciato come se gliel&#8217;avessero strizzato un po’ troppo. Mi parla delle biciclette con affetto, mi descrive le forme, i cambi e il valore di ognuna di loro, mi dice che a lui non piace svalutarle. <i>Le bici nuove costano duemila, tremila euro, anche se sono usate hanno ancora il loro valore</i>.<span class="Apple-converted-space">  </span>La signora, sua sorella, con cui condivide l’attività, è seduta in un angolino del negozio, quasi non si vede dietro a tutte quelle bici, e sotto la lampada da tavolo legge un libro molto grande.</p>
<p class="p1">Col signor Giovanni ci ritroviamo a parlare dell’Olanda e mi racconta di quel palazzo curvo in quella piazza famosa, dove un tempo “stavano gli olandesi” e infatti mi dice “ è proprio diverso da tutti gli altri”: è questo il bello di questa città, ci son tante cose diverse. Mi dice che a tanti piace l’Olanda, che tanti ne parlano, che spesso sul canale 23 alle 20:30 fanno dei servizi proprio sull&#8217;Olanda. <i>Li guardi,</i> mi dice. Mi affascina il rispetto che naturalmente mostra per i suoi clienti, dandogli del lei anche se io sono solo una ragazzetta. Mi chiede dell’arte, parliamo di Rembrandt e Van Gogh e del Kroller-Müller ad Arnhem; bella l’Olanda.</p>
<p class="p1">“Allora scrivo, che così se trovo una bici giusta per lei la chiamo!”. E scrive: <i>Olanda, cerca bici usata da uomo o da donna </i>e poi mi dice, “mi fa piacere averla conosciuta signorina, son contento che è passata qui, così ci ha portato la sua esperienza dell’Olanda, anche a noi che non ci muoviamo mai, non le rubo altro tempo, buona serata”.</p>
<p class="p1">E così ci salutiamo, lui non ha il mio numero e nemmeno il mio nome, e a me va bene così, avrò così l’occasione di passare lì di nuovo in persona, ascoltare il signor Giovanni, guardare la sorella nell&#8217;angolino che legge il libro grande, e regalargli un po’ di Olanda.</p>