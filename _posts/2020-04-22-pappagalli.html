---
title: Pappagalli
image: INUTILE.jpg
created_at: 2020-04-22 07:46:42.000000000 Z
author: Inutile
layout: post
category: inutile
tags: inutile
original_link: http://rivista.inutile.eu/2020/04/pappagalli/
---

<a href='http://rivista.inutile.eu/2020/04/pappagalli/' target='_blank' > Leggi su Inutile</a>
<iframe src="https://widget.spreaker.com/player?episode_id=25887056&amp;hide-likes=yes&amp;hide-comments=yes&amp;hide-sharing=yes&amp;hide-logo=yes" width="80%" height="80px" frameborder="0"></iframe>
<p>1</p>
<p>Si svegliava alle 4:30.<br />
Ero sotto le coperte e ascoltavo i passi di mio padre lungo il corridoio – caffè che borbotta, acqua che scroscia, porta che batte – quindi guardavo dalla finestra: era ancora scuro e avrebbe albeggiato tra ore. Papà usciva in retromarcia dal garage, e schiacciando l’acceleratore e ascoltando la radio scendeva ai mercati di Via Ostiense; alle 7:30 avrebbe scaricato le casse di frutta, alle 8:00 avrebbe sollevato la serranda del negozio e quando sarebbero arrivati i primi clienti – PESCHE 0,99 euro/kg; PERE 1,98 euro/kg; MANDARINI 2,00 euro/kg; MELE 1,49 euro/kg; LIMONI 2,70 euro/kg; MELONI 3,90 euro/kg – io avrei bagnato un biscotto nel latte. <span id="more-11498"></span><br />
Con la fine del liceo c’era stato un periodo in cui, entrando e sollevando la persiana, mio padre diceva: «Sei grande, ora devi aiutare» Per qualche tempo gli sedetti di fianco con gli occhi cisposi, e per qualche tempo scelsi la frutta da imbustare ai clienti. Un giorno una donna chiese: «Un buon melone!» quindi ne presi uno e lo portai all’orecchio, dando dei colpetti: «Questo è buonissimo, signora!» Lei ringraziò di cuore, nonostante l’avessi truffata, perché non avevo sentito niente, e perché cosa cazzo vuoi sentire da un melone?<br />
Quei pochi giorni che lavorai, vidi mio padre più sereno, ma durò solo fino a quando svegliandomi non sentii più le gambe.<br />
Sollevando la persiana, disse: «È ora»<br />
«Non sto bene» risposi.<br />
«Alzati» fece, «che bisogna…»<br />
E cercavo d’alzarmi.<br />
E le gambe erano cose morte.<br />
«Queste stronzate raccontale a tua mamma!» gridò, e corse di fianco alle coperte e m’afferrò per le caviglie, come afferrava le casse di frutta, e mi stracciò fuori dal letto e gettò sul parquet. Ci fu un attimo di silenzio, poi comprese la realtà del mio dolore. Strisciavo sulle braccia e le vene s’annodavano alle tempie, ero rosso e sofferente, e mentre lui diceva Aspetta! Aspetta! io già strisciavo in cucina, e gridavo che avrei sofferto, che avrei sofferto e sopportato, ma avrei lavorato, e lavorato senza gambe!, perché così voleva vedermi: «È così che vuoi vedere tuo figlio!»<br />
Un furgone uscì in retromarcia e un crocifisso penzolò sul cruscotto: la radio suonò Hey Jude dei Beatles. </p>
<p>2</p>
<p>Compresi che la storia delle gambe non avrebbe retto a lungo; mio padre sarebbe tornato nella stanza, e anche in sedia a rotelle, quel giorno m’avrebbe portato al negozio, «Puoi stare alla cassa» avrebbe detto.<br />
Così una mattina presi il tram.<br />
Dal finestrino scorreva la Prenestina: i trasporti pubblici erano un via vai di romani e migranti, d’un tratto erano tutti orientali e d’un tratto tutti africani. Sui sediolini si accumulavano cartacce e biglietti ATAC già timbrati, e quando scesi a Prenestina/Conti osservai mura ricoperte di graffiti, e manifesti e cartelloni pubblicitari scollati e con un angolo pendente.<br />
Passando diedi uno strappo.<br />
«Chi si rivede» disse Vittorio poggiando i gomiti sull’erba.<br />
«Che sta facendo Negro?»<br />
Questo Negro era un santo, perché quando s’accostava si accostava nel senso biblico: cioè ti fecondava e ti faceva partorire un’idea; quel giorno era dritto sull’hoverboard e sbuffava marijuana.<br />
«Non ha più neuroni, quello» rispose Vittorio, «s’è comprato quel coso perché sul terreno non ci mette più piede» e aggiunse «è per un fatto di igiene, credo. Oppure di protesta. Forse è… è simbolico, è come se dicesse: Non fate scendere i miei fratelli e questa terra non la tocco neanche io»<br />
«Negro non è mai stato attivo politicamente»<br />
«E ora ti sembra attivo?» e lo indicò.<br />
Negro era su una gamba sola e intorno gridavano: «Ora cade, ora cade!» e Negro faceva No No con l’indice; m’accostai perché avevo urgentemente bisogno di un’idea.<br />
«Greve» feci.<br />
«Oh» rispose, «Flavio!»<br />
Quindi, si sedette.<br />
«È bello» e indicai l’hoverboard.<br />
«Sì» rispose, «un giorno ti faccio provare»<br />
Sulle ruote c’erano luci che cambiavano colore.<br />
«Io devo fare qualcosa, Negro. Non voglio vendere la frutta»<br />
«Perché no?»<br />
«È un lavoro di merda»<br />
«Pappagalli» e guardò gli alberi.<br />
«Cazzo, dico sul serio! Voglio fare qualcosa!»<br />
Negro scoppiò a ridere.<br />
«Questa roba» strinse la canna, «io la compro» e aggiunse, «Pappagalli»<br />
Quasi volevo spingerlo.<br />
«Gira un documentario» disse.<br />
«Sui pappagalli?»<br />
«Sui pappagalli»<br />
Tornato da Vittorio, allargai la felpa sull’erba.<br />
«Negro è completamente andato»<br />
«Perché?» e rise, «Che ti ha detto?»<br />
«Di girare un documentario sui pappagalli»<br />
«Che coglione» ridacchiò Vittorio, «e crede d’essere un genio!»<br />
Trascorsi il giorno tra chi fumava e chi fumava e chi fumava. Guardavo il cielo senza pensare; da una cassa suonava Worst Comes To Worst dei Dilated Peoples e alcune ragazze ballavano.<br />
D’un tratto compresi: «Genio!» gridai.<br />
E Negro sorrise. </p>
<p>3</p>
<p>Un furgone esce in retromarcia, un crocifisso penzola sul cruscotto e lo stereo suona Hey Jude: la scena durò poco, perché d’un tratto mio padre sterzò con il volante e si trovò parallelo alla circolazione. Sull’asfalto c’erano i segni delle ruote e frenando di scatto – vedendosi tagliare la strada da un furgone Ortofrutta – un uomo aveva colpito il clacson con la fronte.<br />
«Flavio!» gridò mio padre, «Ti porto dal medico!»<br />
Quel giorno lo trascorsi tra gli ospedali: prima colpivano con il martelletto, e dopo ascoltavano le gambe e dicevano Sono buone e mio padre si mordeva le nocche e sganciava quattrini; eppure seguivano le visite – medico dopo medico, specialista dopo specialista – e d’un tratto scoprimmo: «È un disturbo psicosomatico!»<br />
«E che significa?»<br />
«È una sofferenza psichica che si è somatizzata»<br />
«Quindi mio figlio soffre psichicamente?»<br />
«Diciamo di sì» fece il dottore, «ma anche fisicamente. È come se il cervello si accanisse contro il corpo, è come se il cervello dicesse: Siccome soffro io, devi soffrire anche tu, corpo!»<br />
«Come si fa» chiese mio padre, «per non farglielo dire?»<br />
«Come vede, suo figlio può camminare. Soltanto alcune attività – attività che il cervello percepisce come ostili – generano una paralisi delle gambe: semplicemente, deve evitare quelle attività»<br />
Quando il furgone costeggiò il Tevere mi scorsi a guardare: c’erano rifiuti e rifiuti che strozzavano il corso del fiume, e signori e signore fluorescenti che facevano stretching. Niente scorre pensai mentre mio padre borbottava: «Ti combino io per le feste»</p>
<p>4</p>
<p>«Che ti prende?»<br />
Negro girava con l’hoverboard mentre io guardavo le ragazze muoversi al ritmo di Worst Comes to Worst dei Dilated Peoples: di carnagione scura e capelli castani, Naira vestiva larga e odorava d’erba.<br />
«È amica di Negro?» chiesi.<br />
«Ma chi?»<br />
«Quella» e indicai.<br />
«Credo di sì»<br />
Stretta ai fianchi portava una camicia a quadri; colpo dopo colpo il vento e la danza la svestivano, e Naira mostrava le gambe.<br />
«Vuoi dire?» fece Vittorio.<br />
«Cosa?»<br />
«Hai gridato: genio!»<br />
«Farò il documentario» e m’alzai di scatto.<br />
Ero nuovamente da Negro: le foglie stormivano e io chiesi della ragazza, di Naira che ballava, e lui rispose che no, che non era fidanzata e me l’avrebbe presentata, e santo cielo, cosa diavolo ci vuole a parlare con una ragazza?<br />
Scese dall’hoverboard.<br />
Si fermò la musica e venne il freddo: il parco era un tramestio di foglie, e sull’erba erano gettate le borse e le felpe. Eppure non fiatò nessuno; anche chi non conosceva – chi era troppo fatto per conoscere – comprese che quel piede sinistro – quella punta di quel piede sinistro – e poi quel piede destro – quella punta di quel piede destro – e quel Negro che scendeva dall’hoverboard – quel Negro che scendeva stringendo uno spinello tra le labbra – quello era un evento, e un evento troppo importante per essere disturbato dalle stronzate di un tossico.<br />
Negro disse: «Salta!»<br />
Così saltavo sull’hoverboard, e con le ruote spiaccicavo le foglie, e guardavo Naira che guardava anche lei. </p>
<p>5</p>
<p>«Oggi è nera»<br />
Forchetta, televisione.<br />
«È tornato come un pazzo»<br />
Bicchiere, forchetta, televisione.<br />
«Ma un po&#8217; di ragione la tiene, tuo padre!»<br />
Sento le pantofole, e le suole che battono.<br />
«Eccolo, eccolo!»<br />
Entrò. Scostò la sedia. S’appoggiò allo schienale facendo Ah! mentre io fissavo la televisione. Di colpo artigliò il telecomando e spense: spense perché doveva farlo e doveva farlo per il bene della nostra famiglia, perché era questo, era tutto questo che c’era in ballo: il bene della nostra cazzo di famiglia! Ma davvero io credevo che bastassero, le gambe? Davvero credevo – per questa stronzata delle gambe – di scorrazzare come un negro o uno zingaro o un cazzo di barbone mentre lui si spaccava il culo? E per cosa?  Per darmi da mangiare, a me? Per crescere uno schifoso viziato? Per crescere un parassita?»<br />
«Tu non hai capito un cazzo!» gridò, «Domani senza gambe, vieni pure senza gambe! È più importante, il lavoro!» guardò sua moglie, «Soffre, il dottore dice che il piccolino soffre! Sono cinquant’anni che mi sveglio alle quattro e mezza! Cinquant’anni che mi spacco il culo e lui, soffre! Cinquant’anni e niente è cambiato, nessuna proprietà e nessuna vacanza!»<br />
«I miei colleghi» proseguì guardandomi, «lo sai, tu, chi sono i miei colleghi? Pakistani, Indiani, Egiziani! Perché gli italiani è questa» e m’indicava, «la generazione che abbiamo cresciuto: una generazione senza coglioni! Loro vogliono, e vogliono, e cosa cazzo danno in cambio? Cosa cazzo sono disposti a fare?»<br />
Tutto, tutto: io potrei fare tutto, pensai.<br />
«Domani vieni con me!» gridò.<br />
No, io non vengo, io non voglio, io non voglio, pensai ancora.<br />
«Perché sei un uomo, e un uomo sa quando… la vita non la decidi, e non decidi d’essere umiliato, e frustrato, ma lo diventi, diventi umiliato e frustrato, e tu cosa cazzo ne sai?» affannava mio padre, e tossiva, «Sai cosa diventa la vita di un uomo?» e emetteva un fischio, tutte le volte che inspirava, «Domani» e puntava l’indice, «se non ti alzi, io ti prendo, io ti trascino…»<br />
Si svegliò alle 4:30 ma non trovò nessuno, perché alle 4:00 ero già per strada. </p>
<p>6</p>
<p>Comparse che ero di fianco al Tevere, il sole.<br />
Durante la notte avevo caricato la telecamera, e una luce rossa aveva continuato a lampeggiare: poi, d’un tratto, s’era fermata. Ora calpestavo sampietrini e scansavo i marciapiedi adombrati da costruzioni o da foglie d’albero. Con un piede sul muro, attesi Naira.<br />
«Hai le occhiaie» disse.<br />
«Ho dormito male» risposi.<br />
Il cameriere portò le ordinazioni.<br />
Poi spiegai: «È che ho guardato la telecamera, tutta la notte. E mi alzavo, e ogni tanto controllavo che … ma le hai anche tu, le occhiaie!»<br />
«È prestissimo!»<br />
«Scusa» e risi.<br />
«Comunque» e sorseggiò il cappuccino, «io le ho sempre. Quindi le avrei avute lo stesso, anche se non mi avessi…» e d’un tratto, «voglio vedere la telecamera!»<br />
Sbottonai l’astuccio.<br />
«Eccola» e c’era la lucetta rossa e Naira era dentro l’obiettivo: si copriva il volto con la mano e diceva Smettila e mentre rideva apriva la bocca e registravo pezzi di cornetto mangiucchiato.<br />
«I baci sono disgustosi» dissi.<br />
«La gente non si bacia» e ingoiò, «mentre mastica il cornetto»<br />
S’aprì la porta del caffè/pasticceria ed entrò Vittorio, che chiese scusa per il ritardo e appoggiò sul tavolo dei fogli tenuti da una graffetta: disse che aveva lavorato tutta la notte e che, insomma, aveva scritto una sceneggiatura.<br />
«Ci serve, una sceneggiatura! Non possiamo soltanto riprendere i pappagalli. Dobbiamo spiegare perché sono a Roma. Dobbiamo spiegare perché andavano di moda negli anni Novanta…»<br />
«Perché andavano di moda?»<br />
«Perché sono animali esotici, e gli italiani hanno sempre, e dico sempre, amato le cose esotiche» e io guardai Naira, «e poi perché in quel periodo molte star di Hollywood possedevano dei pappagalli»<br />
«Ma ora sono liberi» dissi.<br />
«Sì, perché poi sono passati di moda» rispose Vittorio, «e tutti se ne sono sbarazzati»<br />
Costeggiando il fiume registrai dovunque vedessi bellezza: c’era sui rami degli alberi, c’era sui romani che correvano e sull’acqua che sporca scorreva, e su Naira, che si copriva la faccia con un palmo bianco, e su un furgone ora vuoto ma che era d’un ortolano, e che riconoscevo dai rametti e dalle foglioline, e dalle ciliegie e dalle fragole che sempre rotolano negli angoli.<br />
«Mantieni la telecamera»<br />
Vittorio registrò Naira che aveva paura di cadere e mi s’aggrappava al collo e attorcigliava le gambe al ventre, e io che dicevo Non cadi! Non cadi! e la stringevo, e poi lei che d’un tratto sollevò le braccia, e le persone che correvano e ridevano e salutavano, e io, che chiudevo gli occhi e dicevo: «Ho gambe forti, ho gambe forti!»</p>