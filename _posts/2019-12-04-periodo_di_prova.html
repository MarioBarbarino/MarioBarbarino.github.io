---
title: Periodo di prova
image: INUTILE.jpg
created_at: 2019-12-04 08:09:55.000000000 Z
author: Inutile
layout: post
category: INUTILE
tags: INUTILE
original_link: http://rivista.inutile.eu/2019/12/periodo-di-prova/
---

<a href='http://rivista.inutile.eu/2019/12/periodo-di-prova/' target='_blank' > Leggi su Periodo di prova</a>
<iframe src="https://widget.spreaker.com/player?episode_id=20462901&amp;hide-likes=yes&amp;hide-comments=yes&amp;hide-sharing=yes&amp;hide-logo=yes" width="80%" height="80px" frameborder="0"></iframe>
<p>Capiamoci subito, io questo posto me lo aspettavo diverso.<br />
Credevo di trovare la luce sparata, il riscaldamento a palla e gli stessi colori primari della comunità dove ho lavorato l&#8217;anno scorso: pareti giallo-accoglienza coi Looney Toones dipinti, finestre rosso-energia bloccate con la sicura, pavimenti di linoleum azzurro-prospettiva.<br />
Di certo non immaginavo questa penombra di piastrelle verde-disagio incrostate su tutti i muri, e neppure gli spifferi dietro i vetri o le porte antipanico senza maniglie. Il soffitto è troppo alto, restringe i pavimenti e allunga il corridoio con la sua sfilza di stanze su cui per ora non ho il coraggio di affacciarmi. Questo posto cade a pezzi: saranno anni che non viene pulito come si deve.<span id="more-11269"></span></p>
<p>Che accettare fosse un errore l&#8217;ho capito appena oltre il vetro che divide gli utenti e il personale dai visitatori esterni, ma era già troppo tardi: come in un rito di passaggio, il percorso si fa solo in un verso.<br />
Gli utenti mi mettono l&#8217;ansia, non so se voglio restare. Per fortuna è un periodo di prova, non ho ancora firmato. Non ho nemmeno capito bene le condizioni contrattuali, quante ore alla settimana, quando mi danno il giorno di riposo; loro stanno sul vago, mi tengono in sospeso, sicuro c&#8217;è la fregatura. Ho chiesto se almeno possono procurarmi gli stracci così mi organizzo il lavoro, hanno detto che mi faranno sapere.<br />
Nell&#8217;attesa mi guardo intorno e conto le piastrelle. Osservandole ho scoperto che cambiano colore in base all&#8217;orario, di mattina sembrano grigie, di sera diventano quasi giallognole. In certi punti, dove gli angoli sono sbeccati o la ceramica è saltata via, le hanno sostituite con mani di smalto lavabile ormai ricoperte di tracce e manate vecchie. La luce è sempre un po&#8217; buia qui, crea gli aloni. Vorrei scrostare le fughe.<br />
A pranzo ci servono fusilli malconditi in piatti di cartone smussato che sono come le pareti, pieni di impronte e sbafi. Il cibo è lo stesso per tutti, utenti e personale. Non ci sono coltelli né spugnette abrasive. Paziento solo perché sono qui da poco, è importante mantenere il controllo. Parlo il meno possibile: gli utenti sono incubi, ma il mio ruolo qui dentro è tenere pulito, non intrattenere rapporti sociali.</p>
<p>Piccolo M. è l&#8217;unico per cui ammetto un&#8217;eccezione. È un tredicenne biondino e brufoloso con grumi di problemi che gli passeggiano addosso come acari. Dicono che la madre l&#8217;abbia quasi affogato nella candeggina perché andava male in matematica, per questo è un po&#8217; strano. È un utente diurno, ha il permesso di rientrare a casa a dormire; un signore col cappotto lo porta qui ogni mattina e viene a riprenderselo alla sera. Per adesso gli fa bene rimanere un po&#8217; col padre, ma se le cose dovessero precipitare sono pronti ad attivare il servizio di residenza a tempo pieno. Quando mi ha visto, Piccolo M. mi ha buttato addosso occhi e corpo, problemi relazionali, disagio e dita umidicce.<br />
Ciao, gli ho detto. Piccolo M. ha mollato una puzza: non ama che gli si invada la privacy.<br />
Piccolo M. mi sta addosso come un&#8217;ombra. I primi giorni mi girava intorno finché non cadeva a terra, poi abbiamo stretto un patto: massimo sei giri, poi va a esplorare la struttura; riesce a raggiungere anche i posti proibiti dagli utenti. Quando torna mi racconta cosa ha scoperto: è lui che mi aggiorna su come vanno le cose qui dentro. </p>
<p>Io in giro non ci vado, finché non firmo il contratto preferisco non sbilanciarmi, e poi ho già il mio daffare. Le piastrelle nel muro sono ventisette allineate su cinque colonne sovrapposte più una colonna a cui mancano dei pezzi dove finisce la parete. Ogni piastrella quattro fughe, ogni fuga sei passate: fanno un sacco di fughe da raschiare senza i mezzi adeguati. Se almeno mi fornissero i detersivi, potrei iniziare; mi restano ancora i pavimenti da disinfettare, i vetri da tirare a lucido, i bagni da igienizzare, gli scarafaggi da sterminare, la cucina da scrostare, la sala comune da arieggiare. Rifaccio i calcoli. Lo spigolo è la parte più difficile, non lo sopporto: lì le piastrelle sono mezze staccate dal muro, ci sono un sacco di buchi e io non so trovare la somma dei pezzettini che mancano.</p>
<p>Se vuoi evitare gli utenti stai alla larga dalla sala comune, dice Piccolo M., che come me odia i rumori e la gente che lo tocca. La sala comune serve per l&#8217;aggregazione: venerdì ci sono i giochi di gruppo, lunedì la terapia collettiva. La psicologa chiede a tutti se hanno fatto progressi con l&#8217;autolegittimazione, è importante verbalizzare, dice.<br />
Nella sala comune c&#8217;è un uomo che culla un pezzo di maglietta, usava del cellophane poi gliel&#8217;hanno requisito: è colpevole, mi ha spiegato Piccolo M., si è mangiato la figlia. Piccolo M. è stato anche nella dispensa in fondo al corridoio. Ci vive rinchiuso un vecchio in un carrello della spesa, mangia bottoni e vende due teste a chi le vuole: a lui non servono, dice Piccolo M., tanto ormai sono marce. Magari con una bella pulita posso dargli una mano, quando mi portano i detersivi.<br />
Signorina Berta è una donna elegante: mette il rossetto, ha al collo tre medagliette della Vergine, in testa un cappello con veletta e le calze di ciniglia. Sta seduta in punta di sedia a ginocchia unite, con la valigia posata accanto ai piedi. Si tiene pronta. Sono mesi che aspetta il treno delle 16.03 per Torino Porta Nuova: si fa presto a dir rivoluzione!, sputa comizi nel vuoto, non smette mai.</p>
<p>Qui si son già presi il vizio di rifilarmi i turni di notte. Vorrei proprio capire se è legale che mi tengano qui così tante ore. Le notti sono pesanti, gli scarafaggi non mi lasciano dormire, scorrazzano nella parete, cozzano contro i forati, fanno un fracasso di biglie lanciate all&#8217;infinito dall&#8217;alto in basso e poi avanti e indietro per tutto il corridoio: il vuoto amplifica i loro scontri. Altre notti è più un cigolio, come piedi che camminano sui letti, è incredibile cosa può nascondersi sotto la superficie. Gli scarafaggi fanno i cunicoli, prima o poi troveranno la strada attraverso i pezzettini di piastrella che mancano e allora sarà la fine; mi entreranno sottopelle, scaveranno dentro gli occhi, strisceranno fino al cervello, infileranno gli intestini per riprodursi nel mio corpo, e poi ci contageranno tutti, diventeremo anche noi degli insetti. Come quella residente magrissima con gli occhi viola e le dita brulicanti che fa i disegni e vuol costringermi a guardarli.<br />
Quando la incontro, mi allunga una manciata dei suoi autoritratti, madri scheletriche dal collo lungo e i lineamenti distorti, denti appuntiti, crani attraversati da segmenti neri.<br />
Il pennarello dove l&#8217;hai trovato?, le chiedo. Non dovrebbe nemmeno farli quei disegni: i medici gliel&#8217;hanno vietato. Lei scuote la testa, digrigna i denti e soffia dal naso mentre nasconde i fogli sotto l&#8217;ascella. Piccolo M. ne ruba uno e fa un passo indietro. Lei stende un braccio per afferrarlo e il cranio le si divide in placche di boccoli strappati a ciocche. Piccolo M. spalanca la bocca e io contraggo i muscoli. Poi grida le sue urla e io mi spavento.<br />
Prima che l&#8217;infermiere ci raggiunga, Piccolo M. scappa e si rintana in fondo al corridoio, ha uno sbafo sul labbro e in mano un ritratto morsicato. Anche lui sta fissando le piastrelle. Ventisette, vorrei suggerirgli, ventisette allineate per cinque file una sopra l&#8217;altra, però non ho ancora capito come calcolare il pezzo rotto: è da lì che uscirà tutto quello che non deve. Nelle piastrelle spezzate ci sono nascosti gli scarafaggi, ci sono i ricordi di quello che non si vede. Dal fondo del suo nascondiglio, Piccolo M. mi guarda dritto negli occhi e per un attimo coincidiamo.<br />
L&#8217;infermiere mi raggiunge alle spalle: non agitarti, mi dice. Intravedo un movimento di zampette. Grido: sono ovunque. L&#8217;infermiere prova a toccarmi e il mio grido si trasforma in un ammasso gutturale: questo posto fa schifo e non mi lasciano pulire, avevo chiesto la candeggina ma nessuno mi ha ascoltato. In fondo al corridoio c&#8217;è la porta a vetri e oltre la porta c&#8217;è di nuovo la vita. Mi divincolo e conto i passi, ventisette piastrelle allineate sono un sacco di fughe, devo correre più forte. Questa scena l&#8217;ho già vista: devo riuscire a scappare.</p>
<p>Di là dal vetro, nella stanza di osservazione, c&#8217;è l&#8217;uomo col cappotto e mi trabocca la paura: Piccolo M. è sparito ed è soltanto colpa mia. Avrei dovuto proteggerlo, avrei dovuto insegnargli a contare, ho sbagliato di nuovo. Adesso mi affideranno al vecchio che scambia i cervelli e per punizione dovrò bere un&#8217;altra volta la candeggina. Ventisette sono le piastrelle più un pezzo rotto tagliato per far posto alle paure, ma manca sempre un quadratino che non riesco a calcolare.<br />
Stai tranquillo, è tutto a posto, mi sussurra l&#8217;infermiere mentre mi afferra per la schiena, ma ormai è tardi. È tutto nero, è tutto grigio, è tutto verde-piastrella. Il mondo esplode in colori primari, è giallo-grido, è rosso-malato, è azzurro-livido-in-testa, è bianco-muro, è bianco-assenza, è bianco-sto-male.<br />
Le pareti si sgretolano, le piastrelle si frantumano e dal buco si riversa nella stanza una valanga di scarafaggi schifosi con le zampette brulicanti che cozzano contro ogni cosa e mi dispiace, avrei dovuto imparare, ma non voglio rimanere qui e allora scalcio e grido e cerco ancora di scappare. L&#8217;infermiere mi trascina via di peso. </p>
<p>L&#8217;ultima cosa che vedo è mio padre che entra nell&#8217;ufficio del direttore, il passo pesante, gli occhi severi, il cappotto aperto sul davanti come lo portava anni fa, quando avevo tredici anni e lui veniva a prendermi all&#8217;istituto. Finalmente ho capito: era il periodo di prova. Mi sa che non l&#8217;ho passato. Dovranno attivare il servizio di residenza a tempo pieno.</p>