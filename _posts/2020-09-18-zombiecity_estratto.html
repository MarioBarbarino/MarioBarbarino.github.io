---
title: ZombieCity (Estratto)
image: SPORE.png
created_at: 2020-09-18 13:00:00.000000000 Z
author: Spore
layout: post
category: SPORE
tags: SPORE
original_link: https://sporerivista.wordpress.com/2020/09/18/zombiecity-estratto/
---

<a href='https://sporerivista.wordpress.com/2020/09/18/zombiecity-estratto/' target='_blank'> Leggi su + item.title</a>
<p class="has-text-color" style="color:#2aa67d;">Estratto da <a rel="noreferrer noopener" href="https://deditore.com/prodotto/zombiecity/" target="_blank">ZombieCity</a> raccolta curata da Alessandro Melis (<a href="https://deditore.com/" target="_blank" rel="noreferrer noopener">D Editore</a>, 2020).</p>



<hr class="wp-block-separator is-style-wide" />



<span id="more-856"></span>



<p style="font-size:18px;">Capitolo 1<br><strong>Zombie dalla fine del mondo</strong><br>di Emilio Jose Garcia</p>



<p>Ogni qual volta che si tenta di immaginare uno scenario futuro utile alla sopravvivenza della società su questo pianeta emerge con chiarezza quanto l’impatto sul cambiamento climatico dall’attività antropica e della crescita della popolazione globale siano tra le sfide di maggior criticità ed emergenza tra quelle cui l’umanità si trova oggi ad affrontare. Di fronte a questo scenario, è facile capire come la minaccia di un’orda di zombie possa apparire una perdita di tempo. Tuttavia, la popolarità della cinematografia legata al tema degli zombie può essere sfruttata come una metafora per stimolare gli studenti a porre l’attenzione sul legame tra un futuro distopico e l’elaborazione di opzioni urbane sostenibili.<br>L’obiettivo di questo saggio è quello di incoraggiare insegnanti e studiosi ad esplorare spunti e metafore offerti dall’immaginario per indagare metodi ed approcci alternativi nella progettazione della città, utilizzando l’ipotesi di un futuro distopico come punto di partenza per affrontare problematiche concrete.</p>



<p><strong>Visioni dalla fine: utopie e distopie</strong><br>I principali approcci alla concezione ed alla descrizione di scenari futuri capaci di considerare questioni globali, come quelle prima citate, sembrano essere divisi in due macrogruppi: utopici e distopici. Semplificando, le proposte degli utopisti si basano sull’idea che sia possibile costruire un futuro sostenibile, in grado di affrontare i cambiamenti climatici e la crescita della popolazione, sfruttando ciò che è in grado di offrirci l’evoluzione tecnica e scientifica. Caratteristica fondamentale dei progetti utopici è la convinzione che gli esseri umani siano infinitamente saggi ed in grado di cooperare tra loro per il bene comune, soprattutto nei casi in cui individui ed istituzioni si mobilitano per cercare di prevedere e trovare soluzioni anche per il più imprevedibile degli eventi.<br>Al contrario, le proposte distopiche si basano sulla convinzione che la nostra specie sia già condannata e che nulla possa essere fatto per evitare l’estinzione della civiltà. Né la tecnologia, né tanto meno la scienza, potranno ribaltare gli effetti dei cambiamenti climatici o rendere maggiormente accessibili le risorse naturali chiave per lo sviluppo della società. L’approccio distopico si basa sull’idea che sia la stessa natura umana ad impedire ogni forma di cooperazione, anche se da ciò dipendesse il destino del genere umano a causa di una crisi internazionale, come ad esempio una pandemia globale. L’uomo, dunque, è un animale istintivamente egoista ed individualista, e questo impedirebbe ogni progetto per il futuro. Inoltre, anche se questa collaborazione fosse possibile, qualsivoglia proposta, progetto o tentativo di collaborazione non può portare ad una soluzione pienamente soddisfacente, essendo la realtà così imprevedibile e caotica da rendere sciocco anche il solo pensare che una qualsiasi soluzione possa essere definitiva.<br></p>



<p>Lo sviluppo e la diffusione di scenari futuri, utopici o distopici, è stata ampiamente assorbita e sfruttata dal mercato dell’intrattenimento e da tutti quei settori che hanno a che fare con la narrazione. La letteratura, il cinema, l’illustrazione, così come ogni altra forma di racconto, hanno spesso utilizzato come aneddoto narrativo ambientazioni utopiche o distopiche con l’intento di mettere in discussione una realtà spesso pariodiata o di investigare i limiti della scienza.<br>Dall’<em>Utopia</em> di Thomas More, al distopico 1984 di George Orwell, sino all’esplorazione filosofica del futuro dell’umanità di Andrei Tarkovsky in <em>Solaris</em>, questo tipo di narrazione ha spesso utilizzato dei punti di vista alternativi capaci di metterci di fronte all’ipotesi di un futuro alternativo. È stato inevitabile che urbanistica e architettura fossero coinvolte nella costruzione di scenari futuri, essendo nella natura di queste due discipline avere in nuce un approccio che sia al contempo scientifico e narrativo. La fantascienza ha ispirato architetti e pianificatori urbani in tutto il mondo. Tuttavia, l’utilizzo della fantascienza, ed in particolare delle distopie future, non hanno mai riscosso particolare successo nel mondo accademico.</p>



<p><strong>Origine e natura degli zombie</strong><br>Con la popolarità che la cinematografia di genere ha dato al tema, oggi tutti sanno cosa siano gli zombie. Nonostante ciò, la definizione di zombie è cambiata molto nel corso della sua (relativamente) breve vita. Gli zombie sono entrati in scena nella letteratura da poco più di un secolo. Possiamo infatti trovare libri che parlano di zombie solo dalla fine del XIX secolo.<br>La parola “zombie” affonda le proprie radici in almeno due culture, una proveniente dall’Africa, più precisamente dal Congo, l’altra da Haiti, nelle Isole dei Caraibi. È proprio da Haiti che proviene una leggenda che narra di cadaveri tornati in vita grazie a poteri magici o pratiche sovrannaturali. Il voodoo, nato a Haiti e nel Congo, è sempre stato uno dei protagonisti delle storie di possessioni di uomini e donne trasformati in degli zombie. Nei rituali voodoo, attraverso l’uso di potenti veleni, medici o stregoni hanno il potere di stringere un patto con gli spiriti che andranno poi a possedere il corpo del malcapitato. Esplosa ad Haiti, l’<em>infezione</em> zombie si è ben presto espansa nella letteratura e nella cinematografia dell’intero mondo occidentalizzato.<br>Gli zombie sono riusciti a entrare nell’immaginario occidentale grazie al filtro di altri elementi classici della letteratura dell’orrore, come <em>Frankenstein, o il moderno Prometeo</em>, i racconti di Poe e quelli Lovecraft. Una popolarità che crebbe enormemente con la diffusione del cinema di genere. Uno dei primissimi film di zombie capace di riscuotere un certo successo fu <em>White Zombie</em>, del 1932. In questo film, Bela Lugosi interpreta il ruolo di uno scienziato pazzo che utilizza un veleno per controllare la mente delle persone al fine di utilizzarli come forza lavoro. Gli zombie nel film non sono mostri, ma docili schiavi in forte legame con la concezione farmacologica e folcloristica (compreso il rapporto schiavo-padrone) della sua origine voodoo.<br>All’origine del <em>mito</em>, gli zombie erano qualcosa di simile a «un’anima a cui è stato precluso l’accesso al proprio corpo». Tuttavia, gli zombie moderni, che devono la loro popolarità grazie a film come <em>La notte dei</em> <em>morti viventi</em> del 1968, sono qualcosa di profondamente diverso. Nel film di George Romero, gli zombie sono rappresentati come dei cadaveri rianimati che vagano alla ricerca di carne umana di cui nutrirsi.<br>Perennemente affamati, aggressivi, senza alcuna coscienza della propria condizione, lo zombie moderno nasce da una concezione profondamente materialistica, ribaltando l’idea stessa di zombie, che ora è percepito come un <em>corpo svuotato della propria anima</em>.</p>



<p><strong>Gli zombie in un sistema ecologico e sociale</strong><br>Può essere sorprendente, ma la metafora dello <em>zombie</em>, ossia l’idea di un corpo controllato esclusivamente da pochi istinti essenziali, può essere ritrovata in natura. Un articolo diffuso dal sito internet del The National Geographic mostra la scoperta di una specie di funghi in Brazile, l’<em>Ophiocordyceps camponoti-balzani</em>, che, per riprodursi, infetta il sistema nervoso di alcune formiche trasformandole in veri e propri zombie. La ricerca fu portata avanti da un gruppo di biologi provenienti dagli Stati Uniti, dal Regno Unito e dal Brasile. I funghi infettano le formiche e ne alterano il comportamento, controllandone l’ospite fino al momento in cui raggiunge un luogo sufficientemente ospitale per la crescita del fungo. Dopo di ciò, il fungo uccide la formica ed inizia il processo di sviluppo e crescita, nutrendosi della sua nuova dimora.<br>Gli zombie sono anche legati al processo di alienazione nella società moderna. Secondo Oloff, l’utilizzo dell’aneddoto narrativo degli zombie in occidente è il risultato dell’impatto del colonialismo economico che gli Stati Uniti imposero nelle Isole dei Caraibi tra il 1915 ed il 1934. Nel folclore haitiano, lo zombie è una specie di spettro che si aggira tra le piantagioni di barbabietola da zucchero. La funzione di queste storie è chiaramente quello di intimorire i latifondisti americani che non si sarebbero mai dovuti sentire al sicuro sul suolo haitiano.<br>Dopotutto, gli zombie sono creature semplici, con capacità sociali estremamente ridotte, cosa che ne rende impossibile la costruzione di un modello sociale complesso. Infatti, L’idea di indagare quali siano le caratteristiche di una società formata da zombie nasce da una critica verso la passività di quella parte della popolazione che non riesce ad affrontare il cambiamento. Una società di zombie sarebbe formata da individui particolarmente conservatori, individualisti e forti, ma tutto sommato fedeli al “padrone”, come nel mito haitiano. Inoltre, una popolazione formata solo da zombie corre costantemente il rischio di estinguersi. Rischio legato alla difficoltà ad affrontare una qualsivoglia crisi in maniera reattiva.<br>È interessante osservare che almeno una parte dell’immaginario legato agli zombie pone le proprie basi sull’archetipo della paura per il diverso, per l’altro. Uno degli argomenti più dibattuti riguardo la città contemporanea riguarda la difficoltà, nelle strategie di pianificazione, di riuscire a creare delle comunità urbane. Nelle città africane e in quelle dell’America Latina, ogni volta che due gruppi socioeconomici vengono tra loro in contatto, questo incontro rischia di risolversi in una guerriglia civile, qualcosa di molto simile a che potrebbe accadere durante un’apocalisse zombie. Non è un caso che nella progettazione degli insediamenti residenziali vengano adottate delle vere e proprie strategie difensive. La distribuzione di questi insediamenti esprime perfettamente il terrore dei ceti più agiati di fronte alla possibilità che un’apocalisse sociale di questo tipo possa coinvolgere il loro quotidiano. Un’apocalisse che può esplodere da un momento all’altro anche nelle città anglosassoni, dove la miccia, questa volta, è rappresentata dagli scontri tra i diversi gruppi etnici e religiosi.</p>



<p><strong>Zombie e crescita demografica</strong><br>È innegabile che vi sia un forte legame tra il successo dei film sugli zombie e le crescenti paure legate alla possibilità di un collasso ambientale globale. Le preoccupazioni legate alla possibilità di progettare un futuro realmente sostenibile e la minaccia posta dai limiti della crescita sono sottilmente implicite in ogni narrazione che utilizza la metafora di una apocalisse causata da un attacco di zombie. Un crollo sociale causato da una guerra civile tra zombie ed umani può essere paragonato ad una sommossa popolare causata dalla scarsità di cibo o d’acqua, ad esempio in seguito ad una calamità o una pandemia, in cui gli individui devono lottare per sopravvivere. In questo caso, gli zombie vanno a spezzare la catena alimentare costruita in millenni di sviluppo della società ed evoluzione della specie, costringendoci a riflettere sulla fragilità di tale modello.<br>Da questo punto di vista, la metafora di un’apocalisse zombie sembra dar credito alla possibilità che Malthus si immagino circa due secoli fa: una crescita incontrollata della popolazione renderà impossibile la produzione di una quantità di cibo sufficiente, causando vere e proprie guerre per la fame, cosa che paradossalmente, stabilizzerebbe nuovamente demografia, riportando ad una sorta di equilibrio.<br>La relazione tra crescita demografica, sostenibilità e cannibalismo, non è una novità in letteratura. Nel 1729, Jonathan Swift pubblicò un breve racconto intitolato <em>Una modesta proposta: per evitare che i figli degli Irlandesi poveri siano un peso per i loro genitori o per il Paese, e per renderli un beneficio per la comunità</em>. In questa sua distopia satirica, Swift propose, per scongiurare il problema della sovrapopolazione, dell’estrema povertà e della disoccupazione delle classi meno abbienti, di far sì che le famiglie irlandesi più povere potessero vendere, come cibo, i propri figli alle famiglie più ricche. I bambini, così, oltre a non essere più un peso per le famiglie, sarebbero diventati una fonte di reddito, portando quindi a compimento la trasformazione degli esseri umani in merci. In questa storia di cannibalismo ed infanticidio, nobili e borghesi assumono lo stesso ruolo degli zombie de La notte dei morti viventi, con l’unica differenza che in questo caso il cannibalismo diviene la soluzione alla stabilizzazione degli esseri umani di troppo per il sistema socioeconomico. L’intento di Swifts è chiaro: mettere a nudo la totale assenza di etica nel pragmatismo economico. Assenza che finisce, inesorabilmente, per generare degli zombie. <br>Ironicamente, da un certo punto di vista, l’apocalisse zombie scongiurerebbe una delle minacce più pressanti per il prossimo futuro, ossia la crescita incontrollata della popolazione, le cui parti deboli finirebbero inesorabilmente per diventare “preda” facile per possibili aggressori, dato che ci si muoverebbe in un contesto in cui la stessa sopravvivenza verrebbe messa in discussione. Il che implica la necessità di una preparazione al fenomeno affinché il sistema possa trovare un suo equilibrio. Il più forte sopravvivrà, mentre il più debole è destinato a perire. Considerazioni come questa tendono a mostrare il problema in maniera riduzionistica, ma hanno comunque l’indub-bio vantaggio di offrire risposte circoscritte alla questione. Il problema della sovrapopolazione non è risolvibile semplicemente in termini numerici, ma coinvolge diversi aspetti, come appunto propone Dorling nel suo <em>Population 10 billion</em>, in cui il problema della crescita demografica viene affrontato non solo in termini quantitativi, ma anche in termini di qualità della vita.</p>



<p><strong>Zombie, architettura e urbanistica</strong><br>Data la natura del tema, era inevitabile che architettura, urbanistica e zombie si incontrassero. L’associazione professionale <em>Architects Southwest</em> ha, infatti, organizzato nel 2011 un concorso intitolato <em>Zombie Safe House Competition</em>, evento capace di attrarre l’attenzione di studenti e professionisti da tutto il mondo. È interessante osservare che molte delle proposte presentate in questa competizione abbiano sfruttato il tema degli zombie come escamotage per poter sviluppare soluzioni riguardanti aspetti cruciali della contemporaneità. Tuttavia, nel mondo accademico, non è molto comune usare la narrativa distopica o apocalittica come ipotesi di scenario utili ad affrontare altre tematiche.<br>Osservando i risultati di questo concorso, è interessante notare che quando un progettista è posto di fronte all’elaborazione di una risposta concreta a problemi posti da uno scenario distopico, l’intera disciplina architettonica e urbanistica viene messa in discussione. Il progettista deve rimettersi in gioco, riconsiderando il proprio ruolo su un piano utopico in cui l’architettura deve essere ripensata come una strategia infrastrutturale per la sopravvivenza. La necessità di svolgere una vita comunitaria, dovuta all’immanenza della presenza di un nemico comune, enfatizza l’importanza di una progettazione pensata per il gruppo e non per l’individuo. Questo spostamento dal particolare al generale rimette in gioco la questione della progettazione urbana, fondata sul compromesso tra vari interessi comuni e le opportunità di mercato. Dunque, la progettazione urbana di una città sita all’interno di uno scenario distopico deve essere pensata prima risolvendo le criticità del gruppo e solamente sciolte queste può rispondere alle esigenze individuali.<br>Anche l’identificazione dell’ecosistema e delle risorse sociali offerte dalle città diventa un elemento di riflessione fondamentale all’interno di uno scenario apocalittico. Infatti, per un progettista, considerare la città come un sistema dove l’architettura e l’urbanistica rappresentino due diverse scale di habitat comunitario, equivale ad aumentare il livello di complessità del progetto. Forse, la principale sfida posta da questo approccio è quella di evitare di pensare edifici e città come consumatrici di risorse, spostando la visione verso una riconsiderazione dello sviluppo di una visione in cui gli edifici diventino reali produttori di risorse, naturali, energetiche e sociali. La sfida è quindi quella di riuscire ad analizzare e di immaginare come l’ambiente urbano, come quello domestico, possa attivare una qualche capacità produttiva, superando la fase zombie, ossia passiva, delle strutture edilizie come siamo abituati a concepirle.</p>



<p><strong>Lezioni per possibili scenari futuri</strong><br>L’interesse per la narrativa distopico-apocalittica mostra la necessità di approfondire la natura delle crisi, soprattutto per tentare di capire cosa comporti effettivamente una crisi di tale portata, per prevenire la rottura dell’ingranaggio o, più radicalmente, sostituirlo.<br>Parlando in termini squisitamente pedagogici, l’utilizzo di quest’approccio nasce dall’intento di collegare la teoria della sostenibilità con i naturali limiti geografici che un territorio ci pone di fronte.<br>L’immaginario futuro può essere uno strumento per rendere concrete ed immanenti le sfide poste dalla crisi che lo sviluppo ci sta ponendo già oggi.<br>Ortega y Gasset afferma che uno dei principali obiettivi che l’istituzione universitaria deve porsi è quella di riuscire ad offrire una formazione veramente aderente al proprio tempo. Per un architetto o un urbanista, pensare a quali caratteristiche debba avere un edificio, o addirittura una città, per resistere ad un attacco zombie, equivale a passare da un approccio riduttivistico (studiato per soddisfare al massimo uno zombie) ad un approccio capace di abbracciare la complessità umana in tutte le sue sfumature. In questo caso, l’obiettivo più complesso da raggiungere è stato quello di spingere gli studenti a riflettere sui progetti contemporaneamente come intero che come somma di parti, allo stesso tempo alla scala urbana ed ai singoli edifici, per riuscire così ad immaginare in che modo sia possibile soddisfare i bisogni fisiologici e psicologici presenti e futuri. Non è un obiettivo semplice da raggiungere per degli individui che si sono solo ora avviati verso un percorso universitario che li porterà a diventare degli architetti, ma è necessario che gli studenti vengano a contatto con questi temi già nei primi anni di studio. Solo così sarà possibile sperare che in futuro vengano approfonditi ed analizzati durante il percorso di studi.<br>Dopotutto, anche nelle narrazioni in cui il mondo è invaso dagli zombie si possono avere dei momenti positivi. Ogni crisi porta con sé delle opportunità. Opportunità che spesso sono la chiave per superare la crisi stessa. L’idea che gli esseri umani possano apprendere nuovi comportamenti dal contesto, reagendo con una produzione di elementi nuovi, è estremamente legata alla capacità di una comunità di sviluppare e sfruttare la propria resilienza, anche nell’ipotesi improbabile di un attacco da parte di zombie.<br>Questo libro cerca di dimostrare che anche le storie più improbabili, anche quelle sugli zombie, possono essere utilizzate come spunto da architetti ed urbanisti (ma non solo: anche medici, sociologi, ingegneri e molto altro ancora) per immaginare un futuro migliore. Riuscire a trasformare storie dell’orrore in opportunità di riflessione può dimostrare che può esistere un’alternativa reale e concreta al modo in cui si guarda al futuro. Un futuro che non sarà mai completamente utopico o distopico. Attraverso l’esercizio e l’applicazione di un pensiero urbano ed architettonico, è possibile immaginare scenari futuri probabili, consapevoli dei limiti e delle conseguenze delle visioni distopiche, ma riuscendo comunque a mettere in pratica alcuni ideali utopici. La sfida lanciata a studenti, insegnanti ed architetti è quella di identificare, studiare e divulgare ogni possibile metodo per riuscire a creare opportunità da ogni forma di crisi. Prima che riesca a farlo uno zombie, ovviamente.</p>



<hr class="wp-block-separator is-style-wide" />



<p class="has-text-color" style="color:#2aa67d;">Architetto e docente, direttore del Cluster for Sustainable Cities, presso l’University of Portsmouth, Curatore del Padiglione Italia alla Biennale Architettura di Venezia 2020, Alessandro Melis è uno dei più influenti ricercatori nel campo dell’architettura radicale. Ha fondato, assieme a Gian Luigi Melis, lo studio Heliopolis 21. Ha pubblicati diversi libri e innumerevoli saggi pubblicati sui temi della sostenibilità radicale e sulla resilienza urbana.<br><br>Immagine: <a href="https://zombiesafehouse.wordpress.com/" target="_blank" rel="noreferrer noopener">Zombie Safe House Competion</a>.</p>