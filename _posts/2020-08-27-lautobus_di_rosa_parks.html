---
title: L’autobus di Rosa Parks
image: CLEAN.jpg
created_at: 2020-08-27 18:46:00.000000000 Z
author: Clean
layout: post
category: CLEAN
tags: CLEAN
original_link: https://cleanrivista.wordpress.com/2020/08/27/lautobus-di-rosa-parks/
---

<a href='https://cleanrivista.wordpress.com/2020/08/27/lautobus-di-rosa-parks/' target='_blank' > Leggi su L’autobus di Rosa Parks</a>
<figure class="wp-block-image alignwide size-large"><img data-attachment-id="1136" data-permalink="https://cleanrivista.wordpress.com/michelepalazzi/" data-orig-file="https://cleanrivista.files.wordpress.com/2020/08/michelepalazzi.jpg" data-orig-size="5051,5051" data-comments-opened="1" data-image-meta="{&quot;aperture&quot;:&quot;3.5&quot;,&quot;credit&quot;:&quot;Michele&quot;,&quot;camera&quot;:&quot;Hasselblad H5D-40&quot;,&quot;caption&quot;:&quot;&quot;,&quot;created_timestamp&quot;:&quot;1510783489&quot;,&quot;copyright&quot;:&quot;&quot;,&quot;focal_length&quot;:&quot;50&quot;,&quot;iso&quot;:&quot;400&quot;,&quot;shutter_speed&quot;:&quot;0.066666666666667&quot;,&quot;title&quot;:&quot;&quot;,&quot;orientation&quot;:&quot;0&quot;}" data-image-title="michelepalazzi" data-image-description="" data-medium-file="https://cleanrivista.files.wordpress.com/2020/08/michelepalazzi.jpg?w=300" data-large-file="https://cleanrivista.files.wordpress.com/2020/08/michelepalazzi.jpg?w=1000" src="https://cleanrivista.files.wordpress.com/2020/08/michelepalazzi.jpg?w=1024" alt="" class="wp-image-1136" srcset="https://cleanrivista.files.wordpress.com/2020/08/michelepalazzi.jpg?w=1024 1024w, https://cleanrivista.files.wordpress.com/2020/08/michelepalazzi.jpg?w=2048 2048w, https://cleanrivista.files.wordpress.com/2020/08/michelepalazzi.jpg?w=150 150w, https://cleanrivista.files.wordpress.com/2020/08/michelepalazzi.jpg?w=300 300w, https://cleanrivista.files.wordpress.com/2020/08/michelepalazzi.jpg?w=768 768w" sizes="(max-width: 1024px) 100vw, 1024px" /><figcaption>Fotografia di Michele Palazzi &#8211; <a rel="noreferrer noopener" href="https://www.michelepalazziphotographer.com/" target="_blank">michelepalazziphotographer.com</a> &#8211; <a href="https://www.instagram.com/michele_palazzi/" target="_blank" rel="noreferrer noopener">@michele_palazzi</a></figcaption></figure>



<p class="has-text-align-center">Verità e parvenza nella dialettica trascendentale</p>



<p>Introduzione</p>



<p>Cari studenti,</p>



<p>questo qua sopra sarebbe dovuto essere il titolo del mio nuovo libro. Nuovo e ultimo, visto che tra due anni andrò in pensione. Ma sono stati mesi molto difficili per me e non ho avuto la forza di portare a termine qualcosa che tanto nessuno avrebbe letto. A parte voi, si intende, ma dovendo passare l’esame non avreste comunque potuto esimervi. Così invece di affrontare il concetto di verità, sproloquiando per l’ennesima volta sui prolegomeni di Kant, ho optato per un approccio meno convenzionale e quindi il libro è diventato una dispensa dal titolo:</p>



<p class="has-text-align-center">L’autobus di Rosa Parks</p>



<p>La verità non esiste, o meglio non esiste la Verità con la V maiuscola scolpita nella pietra, ed è la casualità a giocare un ruolo fondamentale nella sua definizione. Il caso infatti mescola continuamente le carte dando vita a infiniti possibili montaggi fino a quando, in base alla loro diffusione nello spazio e nel tempo, uno di questi ha la meglio diventando La Verità, o verità ufficiale. Ma oltre al caso, operano in questo processo altre forze. Può succedere infatti che alcune di queste versioni, benché inizialmente risultino poco efficaci, grazie a un “aiutino” (un esempio può essere la propaganda nazista, ma la stessa spinta a creare una nuova versione credibile può avere origine ovunque, anche banalmente dal terrore che vostra moglie scopra dove eravate ieri sera) comincino poi ad andare in giro con le proprie gambe fino a primeggiare. Ovviamente rimarranno sempre delle versioni alternative che a causa però della loro minore efficacia, o di una minore diffusione nello spazio e nel tempo, saranno sì sempre vere, ma in misura inferiore rispetto a quella ufficiale. Nulla vieta però che una seconda verità possa nel tempo scalzare la prima se si dovesse modificare qualcosa nel grado di efficacia del montaggio o nelle variabili di diffusione spazio/temporale. Magari basterà aggiungere anche un solo fotogramma (Nazisti che perdono la guerra o vostra moglie che legge sul vostro telefonino un messaggio che non doveva leggere) per modificare il senso della storia cambiando anche la sua efficacia. Nulla è per sempre, figuriamoci la Verità.</p>



<p>Per affrontare questi ultimi mesi, trascorsi per lo più in solitudine dentro ad un anonimo monolocale non facendo altro che guardare la Tv a ciclo continuo, su consiglio del mio analista ho provato a tenere un diario dove, tra le varie cose, mi sono appuntato anche alcuni aneddoti su caso, montaggio e verità, che vorrei condividere con voi prima di concludere con l’autobus di Rosa Parks.</p>



<p><em>Kulešov, uno dei pionieri della scuola sovietica del montaggio, fece un esperimento dimostrando che la sensazione che un&#8217;inquadratura trasmette allo spettatore è influenzata in maniera determinante dalle inquadrature precedenti e successive. L&#8217;effetto Kulešov quindi mette in evidenza l’importanza del montaggio nella comprensione di ciò che appare in una sequenza cinematografica, e quindi del suo significato.</em></p>



<p><em>A mio figlio non piacciono gli spinaci che gli cucino. Li odia. Dice che lo disgustano sia la consistenza che il sapore. Solo che non li ha mai assaggiati. Quelli di mia moglie li mangia volentieri perché lei glieli ripassa con il burro. Ho provato a spiegargli che anche io li cucino così, proprio come quelli di sua madre, ma non c’è stato niente da fare. La verità è che a mio figlio non piacciono.</em></p>



<p><em>Mia nonna diceva: “È impossibile che “La sacra sindone” sia un falso. Io l’ho vista, ed è troppo bella per non essere vera.”</em><em></em></p>



<p><em>Hansel e Gretel, chi non conosce questa storia: la fiaba di un fratello e di una sorella abbandonati nel bosco da un padre succube della matrigna. I due bambini tedeschi, capelli biondi e occhi azzurri, dopo un po’ che girano a vuoto trovano nel bosco questa vecchia e ricca strega, e loro affermano che la strega voglia mangiarli vivi, cibarsi del loro buon sangue cristiano. E così i bambini tedeschi la spingono in un forno, la guardano bruciare viva e le rubano tutto. E questo è il lieto fine, almeno per mio figlio che la vuole ascoltare ogni notte che passa da me, prima di addormentarsi tutto beato. In realtà secondo il filosofo tedesco Iring Fetscher, questa storia racconta un pogrom e nasconde i prodromi dell’Olocausto. Una donna ebrea, colta e di successo, che vive esiliata dalla città, accoglie in casa sua due ragazzini vittime di violenza familiare. Dà loro quello che può e in cambio viene uccisa e il suo oro (l’oro degli ebrei) viene sottratto. Forse il foruncolo vicino alla punta del naso, con cui viene ritratta in molte illustrazioni, in realtà simboleggia la leggera gobba presente in molte caricature antisemite e l’hanno chiamata strega ma volevano dire ebrea.</em></p>



<p><em>Nella parte finale del documentario di Herzog, The Grizzly man, poco prima che </em><em>Timothy Treadwell venga sbranato assieme alla sua fidanzata, l’attivista per i diritti degli animali sta riprendendo un orso mentre gioca nell’acqua, si gira su sé stesso, scalciando con i piedi per andare ancora più giù e rimanendo molto tempo sotto senza mai riemergere. Molto probabilmente invece q</em><em>uella che sembra giocosità è disperazione, perché a stagione inoltrata il cibo scarseggia e l’orso si tuffa in profondità per trovare le poche carcasse di salmone rimaste in fondo al lago.</em></p>



<p><em>Prendiamo un uomo che rimane fedele a sua moglie per 30 anni e poi muore investito da un motorino. Possiamo dire che sia stato un uomo fedele, giusto? Nessuno avrebbe niente in contrario. Ma immaginiamo per un momento che il motorino invece di investirlo si fermi e scenda una sua vecchia compagna di scuola. E supponiamo che i due dopo aver preso un caffè finiscano a letto insieme. 30 anni fedele e 1 giorno infedele farebbero di lui una persona infedele? Io dico di no, mia moglie dice di sì. Qual è La Verità?</em></p>



<p><em>Tedeschi antisemiti e americani liberatori. Fine della storia?<br>Ecco però un sondaggio condotto negli Stati Uniti, giugno 1944:<br>Considera i tedeschi una minaccia&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 6%<br>Considera i giapponesi una minaccia&nbsp;&nbsp;&nbsp;&nbsp;&nbsp; 9%<br>Considera gli ebrei una minaccia&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 24%</em></p>



<p><em>Non siamo esseri razionali. Viviamo di emozioni o sarebbe meglio dire, di emoticon: rabbia, amore, gioia, stupore, commozione. Le cose o ci emozionano o niente. Questa è la nostra verità, che muta nel tempo. L’ha inventato Facebook? No, è così dalla notte dei tempi, da quando Dio (La Verità oggettiva) disse di non cogliere la mela. Ma se una donna chiede a un uomo di fare qualcosa, e se questa donna è poi l’unica in tutto l’universo con cui l’uomo può congiungersi carnalmente, secondo voi tra la verità eterna e una sveltina dietro ad un melo, cosa sceglierà? E poi una ne ha presa di mela, e una sola volta oltretutto, ma io mi chiedo, se non riesci a perdonare una persona che sì, è vero, ti ha fatto un torto, ma poi si è pentita, puoi considerarti veramente cristiano?</em><em></em></p>



<p><em>“1944. Durante un rastrellamento, a un bimbo sono &nbsp;stati tappati il naso e la bocca fino a quando ha smesso di respirare.” È un fatto che ci inorridisce. Ma come cambia nella nostra mente l’immagine quando ci viene detto che questo orribile gesto è stato compiuto perché il bambino non la smetteva di piangere, e se avesse continuato avrebbero scoperto il nascondiglio dove quegli ebrei si trovavano per sfuggire alla cattura. E come cambia ancora se veniamo a sapere che la persona che ha compiuto questo orribile gesto era la madre, e che il figlio aveva solo poche settimane di vita. E come cambia ancora se sapessimo che il bimbo in realtà non è morto, perché alla fine i nazisti si sono allontanati in tempo, ma che una volta cresciuto ha violentato una sua compagna di liceo. E come cambia di nuovo se sapessimo che tolta quella orribile violenza di cui si è macchiato in gioventù, sarebbe vissuto così a lungo da redimersi scoprendo un vaccino in grado di salvare milioni di vite umane, tra cui quella di vostro figlio. E come cambia se…</em><em></em></p>



<p><em>“L’uomo crede più facilmente vero ciò che preferisce sia vero.” (Francis Bacon, e mia moglie)</em></p>



<p>Si narra che nel&nbsp;XVI secolo&nbsp;un sapiente europeo, il&nbsp;rabbino&nbsp;Jehuda Löw&nbsp;ben Bezalel di&nbsp;Praga, cominciò a creare golem per sfruttarli come suoi servi, plasmandoli nell&#8217;argilla e risvegliandoli scrivendo sulla loro fronte la parola &#8220;verità&#8221; (in ebraico&nbsp;אמת&nbsp;[emet]). C&#8217;era però un inconveniente: i golem così creati diventavano sempre più grandi, finché era impossibile servirsene: il mago decideva di tanto in tanto di disfarsi dei golem più grandi, trasformando la parola sulla loro fronte in &#8220;morto&#8221; (in ebraico&nbsp;מת&nbsp;[met]); ma un giorno perse il controllo di un gigante, che cominciò a distruggere tutto ciò che incontrava.</p>



<p>Prima di arrivare all’autobus di Rosa Parks però facciamo un’ultima tappa aneddotica passando per un altro autobus famoso, quello de il Laureato. Il film preferito di mia moglie. A quelli tra voi che vanno al cinema a vedere solo film con Supereroi faccio presente che parliamo di un capolavoro che si trova al 17° posto della classifica dei migliori film americani di tutti i tempi, stilata dall’American Film Institute. Uno dei finali più belli della storia del cinema. Solo che, in questi mesi di clausura mentre continuavo a rivederlo pensando a lei, ho scoperto che lo è per un caso fortuito. Secondo il copione nelle ultime scene si sarebbero dovuti vedere i due innamorati fuggire dalla chiesa e salire al volo su un autobus, destinazione ignota. Una volta su si sarebbero stretti la mano e nell’ultima inquadratura avremmo visto gli invitati al matrimonio, intenti ad agitare i pugni per aria giurando vendetta su quel ragazzo impertinente. Mike Nichols, però, non può effettuare le riprese a bordo dell’autobus e chiede quindi a&nbsp;Sam O’Steen, il montatore, di sostituirlo. Si tratta di un compito molto semplice, non deve fare altro che seguire quello che c’è scritto sul copione. E&nbsp;Sam&nbsp;segue il copione, ma non è un regista e non si ricorda che ad un certo punto deve gridare “<em>CUT!</em>” per dare lo stop e permettere agli attori di uscire dal personaggio. Così&nbsp;Dustin Hoffman&nbsp;e&nbsp;Katharine Ross&nbsp;restano lì, uno accanto all’altra, sorridono, fanno quello che c’è scritto sul copione in attesa di un segnale che, però, non arriva. Passano i secondi e il sorriso sul loro volto scompare. Non possono muoversi perché non è ancora stato urlato “<em>CUT!</em>“, quindi attendono. Una volta visto il girato,&nbsp;Mike Nichols&nbsp;e&nbsp;Sam O’Steen&nbsp;capiscono di trovarsi di fronte ad una grande scena, il loro sguardo perso riassume alla perfezione l’incertezza dei due sul loro destino, riassume alla perfezione l’incertezza di un’intera generazione. Decidono, quindi, di terminare così il film. La critica e il pubblico si sono interrogati per anni su quegli sguardi dubbiosi, sul loro significato. La verità è che, banalmente, si tratta di due attori che ormai hanno smesso di recitare e sono lì, in attesa di un segnale. Ma non è che Mike Nichols una volta visionato il girato abbia detto <em>Eh no, visto che si tratta di un errore non utilizziamolo, anzi sai cosa ti dico Sam? Bruciamo tutto il film</em>. Per fortuna che il regista non era mia moglie.</p>



<p><br>E adesso ripercorriamo velocemente la storia di Rosa Parks prendendo un estratto da Wikipedia, prima di analizzare come una storia non vera sia potuta, non solo, diventare vera ma addirittura trasformarsi in un Simbolo (NB fate molta attenzione alle parole in grassetto):&nbsp; Il 1º dicembre&nbsp;1955, a&nbsp;Montgomery, Rosa stava tornando a casa in&nbsp;autobus&nbsp;dal suo lavoro di&nbsp;sarta. Nella vettura, non trovando altri posti liberi, occupò il primo posto dietro alla fila riservata ai soli bianchi, nel settore dei posti comuni. Dopo tre fermate, l&#8217;autista le chiese di alzarsi e spostarsi in fondo all&#8217;automezzo per cedere il posto ad un passeggero bianco salito dopo di lei. Ella, mantenendo un atteggiamento calmo, sommesso e dignitoso, rifiutò di muoversi e di lasciare il suo posto. Per di più, se avesse obbedito al conducente, dato che tutti i sedili erano occupati, sarebbe rimasta senza posto, dovendo sopportare un forte dolore, <strong>causato da un problema ai piedi</strong>. Il conducente fermò così il veicolo e chiamò due agenti di polizia per risolvere la questione: Rosa Parks fu arrestata e incarcerata per condotta impropria e per aver violato le norme cittadine che obbligavano le persone di colore a cedere il proprio posto ai bianchi nel settore comune, quando in quello a loro riservato non ve n&#8217;erano più disponibili. Da allora è conosciuta come&nbsp;The Mother of the Civil Rights Movement.</p>



<p>Sebbene <strong>non fosse</strong> una leader del movimento per i diritti civili che si stava sviluppando nell&#8217;ultima parte degli&nbsp;anni ’50, la figura di Rosa Parks divenne un simbolo importantissimo per gli attivisti e, di conseguenza, divenne mal vista dagli ambienti segregazionisti bianchi contrari alla protesta nera.</p>



<p>Rosa Parks non è altro che l’ennesimo Forrest Gump, o un Chance Giardiniere, trasformato in un simbolo, suo malgrado. Infatti, come viene sottolineato nel testo, <strong>non era</strong> una leader del movimento per i diritti civili, era solo una sarta che quel giorno aveva un <strong>terribile male ai piedi</strong> e che non voleva alzarsi per il troppo dolore. Nell’immaginario comune è invece una persona che ha detto no, che da quel giorno ha deciso che non avrebbe lasciato il suo posto ad un bianco. Invece non si alzò solo perché tutti i posti nella parte riservata ai neri erano occupati. Se avesse trovato un altro posto libero, nessuno saprebbe il suo nome.</p>



<p>Ma mettiamo il caso che al posto di Rosa Parks quel giorno ci fosse stato un ex detenuto. Un omone nero e butterato da un terribile acne giovanile, tanto spaventoso nell’aspetto quanto buono e gentile nei modi, incarcerato solo una volta in vita sua perché si era avventato su un poliziotto che manganellava una ragazza nera indifesa, colpevole di essersi distratta andando a sbattere contro ad una signora anziana e facendola cadere a terra. Signora anziana bianca, ovviamente. Ecco immaginiamo per un momento che quel giorno al posto di Rosa Parks ci sia stato questo energumeno e che alla richiesta di alzarsi lui si sia rifiutato. Non perché avesse male ai piedi. Non perché non ci fosse posto per lui nella sezione dei neri. Ma solo perché stanco. Stanco di vivere in un mondo ingiusto. Stanco di vedere la sua gente umiliata. Stanco di abbassare la testa. Bene, immaginiamo che quel giorno all’arrivo della polizia venga arrestato. Un omone nero, butterato e con precedenti penali. Il montaggio della storia, cambiando il soggetto, cambierebbe la sua efficacia e la sua diffusione. Quante Rosa Parks, uomini o donne, ci saranno state nel corso di quegli anni che si sono rifiutate di fare qualcosa e hanno pagato con la vita e dei quali non sappiamo nulla? Ma soprattutto, il fatto che la storia di Rosa Parks sia diventata, senza una reale intenzione da parte della protagonista, un simbolo della lotta contro la segregazione razziale solo a causa di un mal di piedi la rende meno vera come simbolo?</p>



<p>Magari sarà proprio un montaggio differente a permettere a qualcuno di voi di confutare quanto ho appena scritto in sede di esame, o a me di farmi perdonare da mia moglie.</p>



<p>In entrambi i casi, sarà il tempo a dircelo.</p>



<p><em>Daniele Israelachvili</em></p>