---
title: 2 + 1 = 3 capezzoli
image: IL_FUCO.jpg
created_at: 2020-07-06 18:40:40.000000000 Z
author: Il Fuco
layout: post
category: il-fuco
tags: il-fuco
original_link: https://ilfucorivista.wordpress.com/2020/07/06/2-1-3-capezzoli/
---

<a href='https://ilfucorivista.wordpress.com/2020/07/06/2-1-3-capezzoli/' target='_blank' > Leggi su Il Fuco</a>
<p class="has-text-align-center"><em>Racconto di Francesco Torlontano pubblicato nel sesto numero della rivista. Illustrazione di Emma Grillo.</em></p>



<hr class="wp-block-separator" />



<p class="has-text-align-justify">Era una piovosa domenica di inizio giugno. Un signore di nome Duccio guardava le gocce battere pesanti sulla finestra del suo salotto. Ciò lo rendeva allegro.<br>Il signor Duccio aveva non due, ma ben tre capezzoli. Il terzo, chissà perché, stava al posto dell&#8217;ombelico.<br>Per questo motivo non gli piaceva andare in spiaggia. Si sentiva molto osservato quando era a petto nudo, e non era mai a suo agio. Nemmeno indossando una canotta si sentiva più tranquillo: sudava e voleva tornare a casa.<br>Peccato per i suoi costumi! Al mercato del lunedì ne trovava sempre di spassosi, di tanti colori e motivi diversi: costumi floreali, costumi con banane sorridenti che indossavano gli occhiali da sole, costumi con elefantini sciatori. Ecco, a proposito di elefanti… A un tratto suonarono alla porta. “Chi sarà mai?”, si chiese il signor Duccio. Non attendeva visite quel pomeriggio.<br>Aprendo la porta rimase piuttosto sorpreso. Davanti a lui c’era un uomo che teneva un pacco tra le mani. L’uomo aveva una piccola proboscide al posto del naso.<br>“C&#8217;è un pacco per lei”, disse l&#8217;uomo. Il signor Duccio deglutì la saliva con fatica, un po&#8217; esitante. L&#8217;uomo dalla proboscide sembrò innervosirsi.<br>“S-sì, sì… bene” rispose Duccio, cercando di essere il più naturale possibile.<br>“So che il mio naso la mette a disagio. Ma sono un essere umano come lei, sa?” barrì l’uomo. La proboscide gli copriva completamente le labbra. Ciò dava l’impressione che non le muovesse nemmeno. “Certo, mi scusi” rispose arrossendo il signor Duccio.<br>Firmò un piccolo foglio e l&#8217;uomo dalla proboscide ringraziò per semplice cortesia. Se ne andò via sotto la pioggia, chissà dove, a piedi.<br>Il signor Duccio chiuse la porta e ispezionò il pacco. Era di medie dimensioni, non leggero, ma neanche troppo pesante. Sopra c&#8217;era scritto il suo indirizzo e nient&#8217;altro.<br>“Ma quale postino lavora di domenica?”, si domandò il povero signor Duccio, grattandosi i capelli ricci. Nel frattempo, però, aveva cominciato a sbadigliare. Aveva dormito poco la notte scorsa e ora aveva voglia di schiacciare un pisolino. Così si sedette sul suo comodo divano, piano piano si allungò e, cullato dal rumore della pioggia battente, cadde in un sonno profondo.<br>Al suo risveglio, il signor Duccio si ricordò del pacco che l’uomo dalla proboscide gli aveva consegnato. Perché glielo aveva consegnato di domenica pomeriggio lui non lo aveva mica capito, ma finalmente si decise di aprirlo. Saltò subito all’occhio l’unico contenuto del pacco: un anello. Un pacco di quella grandezza solo per un piccolo anello. Comunque, era un anello strano: era fucsia e, prendendolo tra le dita, si accorse che era davvero pesante, assolutamente strano per un piccolo anello. Inoltre, in fondo al pacco era riposto un biglietto di carta azzurra. Sul biglietto c&#8217;era scritto: “Cura contro capezzolite. Prendere anello tra le mani e allargare. Mettere cerchio ATTORNO AL BACINO. Ruotare in senso orario per un minuto”.<br>Il signor Duccio iniziò a sudare. “Capezzolite? Che sia la soluzione a tutti i miei problemi?” fu il suo pensiero istintivo. Senza alcuna esitazione, provò a compiere il primo passo, prese l&#8217;anello tra le mani e lo allargò con forza. Vide che piano piano l&#8217;anello diventava sempre più grande e leggero. Grande, grande fino ad avere le dimensioni… di un hula hoop! Così il signor Duccio capì di dover ruotare l&#8217;hula hoop col bacino.<br>Si mise a petto nudo perché in casa faceva caldo, e lui aveva bisogno di estrema concentrazione per dare il massimo. Afferrò l&#8217;hula hoop fucsia con decisione e iniziò a farlo ruotare muovendo il bacino. Ruotava, ruotava, ruotava… Teneva d&#8217;occhio l&#8217;orologio al polso e contò un minuto esatto.<br>L’hula hoop cadde a terra e il signor Duccio si fissò subito l&#8217;ombelico… ma il capezzolo era ancora lì. Il signor Duccio, un po’ seccato, decise di aspettare un po&#8217; di tempo, e intanto andò a lavarsi la faccia sudata in bagno.<br>Guardandosi allo specchio, vide un particolare strano, ma che strano, terrificante! Aveva un capezzolo in fronte!<br>Gridò. Non poteva crederci. Il capezzolo era proprio lì, al centro della fronte, tale e quale agli altri tre. Sbagliato come quello che stava al posto dell’ombelico, anzi, peggio! Era un incubo. Provò a sfregarsi per bene la faccia con acqua e sapone, si asciugò, ma il capezzolo era ancora lì. Ma che scherzo era? Aveva forse sbagliato qualcosa?<br>Si precipitò verso il biglietto di carta azzurra contenuto nel pacco, magari aveva capito male quel che c’era scritto. Così lo rilesse: “CURA CONTRO CAPEZZOLITE. PRENDERE ANELLO TRA LE MANI E ALLARGARE. METTERE CERCHIO ATTORNO AL BACINO. RUOTARE IN SENSO ORARIO PER UN MINUTO”. Il signor Duccio fece mente locale: l’anellino lo aveva allargato prendendolo tra le mani, fino a quando aveva preso la forma di un hula hoop e, col bacino, lo aveva fatto ruotare per un minuto esatto. Cos’era andato storto, allora? Sforzandosi di ricordare tutto per filo e per segno, il signor Duccio cominciò a dubitare di una cosa: forse lo aveva fatto ruotare nel senso sbagliato! Forse si era confuso e si era mosso in senso antiorario, come capita qualche volta a tutti.<br>Allora il signor Duccio tornò dall&#8217;hula hoop fucsia, lo afferrò con nuova decisione e iniziò a farlo ruotare muovendo il bacino. Ruotava, ruotava, ruotava… Teneva d&#8217;occhio l&#8217;orologio al polso e contò un minuto esatto.<br>Si precipitò in bagno per controllarsi la fronte, si guardò allo specchio e… gridò di nuovo. Adesso non aveva né due, né tre, né quattro, bensì cinque capezzoli! Il quinto capezzolo gli era spuntato sul naso. Era un incubo, un vero incubo! Si sfregò con forza la faccia con acqua e sapone, si guardò allo specchio ma nulla era cambiato. Anzi, muovendo il viso notò un particolare inquietante: aveva un sesto capezzolo nell’orecchio! No, aspetta, ce n’era uno anche sul mento. Un altro sul collo, uno sul braccio destro, uno su quello sinistro, uno sulla guancia sinistra, uno su quella destra. Non riusciva più a contarli, forse erano undici, forse quindici, forse venti, era un totale incubo!<br>Il signor Duccio si svegliò tutto sudato, come se avesse corso una maratona. Si guardò attorno: era sul suo divano, nel salotto di casa sua, col pacco lasciato lì sul tavolo e la pioggia che batteva ancora sulla finestra. Ma allora era davvero soltanto un incubo! Il signor Duccio rise di sé e della sua immaginazione. Che sollievo! Si alzò dal divano e si diresse verso il pacco. Al suo interno c’erano alcuni libri che aveva comprato qualche giorno prima. Nulla di così interessante.<br>Andò in bagno, si guardò allo specchio e non notò nulla di nuovo. Sotto la maglietta, il suo terzo capezzolo era ancora lì, al posto dell’ombelico. Il signor Duccio, però, sorrise e rivolgendosi all’immagine riflessa allo specchio disse: “Ma sai che quest’estate mi va proprio di andare al mare?”.</p>