---
title: Climax | Una rana
image: IN_FUGA_DALLA_BOCCIOFILA.jpg
created_at: 2020-10-22 05:00:13.000000000 Z
author: In fuga dalla bocciofila
layout: post
category: in-fuga-dalla-bocciofila
tags: in-fuga-dalla-bocciofila
original_link: http://www.infugadallabocciofila.it/climax-una-rana/
---

<a href='http://www.infugadallabocciofila.it/climax-una-rana/' target='_blank' > Leggi su In fuga dalla bocciofila</a>
<p>Scavallo una duna e scendo verso il mare.</p>
<p>Il sole precipita all’orizzonte e i colori bruciano gli occhi.</p>
<p>Sulla battigia aspetto l’onda, e una rana si posa sul mio piede.</p>
<p>Una rana, al mare.<span id="more-6447"></span></p>
<p>Salta via, ma ne arriva un’altra.</p>
<p>Due rane al mare.</p>
<p>La risacca altera la solidità del suolo sotto di me. Per ogni onda che s’infrange e ritira sprofondo e mi ancoro al suolo.</p>
<p>Libero le gambe e riprendo il passo incerto e zoppo, reso squilibrato dall’irregolarità del piano sabbioso.</p>
<p>La bruna spegne il cielo sanguigno.</p>
<p>Nubi a mezz’aria si addensano davanti a me. Sento pungere il collo.</p>
<p>Col palmo della mano schiaccio una zanzara. La puntura si sposta sulla guancia: mi tiro uno schiaffo. Quindi va sul braccio: mi colpisco. Ora è sulla gamba.</p>
<p>Voglio andare via da questo posto.</p>
<p style="text-align: center;">***</p>
<p>Cammino in una via che si allunga davanti a me.</p>
<p>Il cielo è privo di emotività e si perde dietro una foschia che appiattisce il paesaggio.</p>
<p>Cammino per ore, forse giorni. Non ho fame, né sete.</p>
<p>Incrocio persone vestite di stracci, armate di spade, ornate di spine.</p>
<p>Cammino per mesi, forse anni. Non ho fame, né sete.</p>
<p>La mia pelle sbianca, invecchia, raggrinzisce, ma non muore.</p>
<p>Perché?</p>
<p>Cammino.</p>
<p style="text-align: center;">***</p>
<p>Arrivo in una città.</p>
<p>È notte, ma i colori bruciano gli occhi.</p>
<p>Gli edifici inghiottono e rigurgitano persone.</p>
<p>I miei passi si perdono dietro a migliaia di altri simili: indaffarati, ansiosi, irrequieti. Un ballo in cui prima ci si evita, poi ci si sfiora, e alla fine ci si tocca, per non lasciarsi soli.</p>
<p>Aspetto di partecipare, ma una rana si posa sul mio piede.</p>
<p>Una rana, in città.</p>
<p>Chiede di me, la rana.</p>
<p>«Chi sei?» Le dico.</p>
<p>«Sono il tuo pastore», risponde.</p>
<p>«Non ho bisogno di te».</p>
<p>«Di cosa hai bisogno, allora?»</p>
<p>«Di me stesso».</p>
<p>«Ma io non vedo nessuno».</p>
<p>«Come, non vedi i miei capelli, i miei denti, le mie unghie, i miei peli, la mia barba, il mio muco, la mia pancia, il mio sudore?»</p>
<p>«Tu vedi tutto questo?»</p>
<p>«Cos’altro dovrei vedere?»</p>
<p>Incrociamo gli sguardi. Il mio precipita oltre i lucidi riflessi che si formano sulla gelatinosa patina che protegge i suoi occhi rossi.</p>
<p>Rivivo i passi indaffarati, ansiosi, irrequieti; le persone sole perse dentro edifici vuoti; la notte spegnersi in un giorno piatto e privo di emotività.</p>
<p style="text-align: center;">***</p>
<p>Saltello per ore, forse giorni. Non ho fame, né sete.</p>
<p>Saltello per mesi, forse anni. La mia pelle non sbianca, non invecchia, non raggrinzisce.</p>
<p>Saltello, scavallo una duna e scendo verso il mare.</p>
<p>Il sole precipita all’orizzonte ma i colori non bruciano più gli occhi.</p>
<p>Sulla battigia aspettiamo che la bruna spenga il cielo sanguigno e faccia alzare in volo le nostre cene.</p>
<p>Siamo due, cinque, dieci, cento. Mille.</p>
<p>Ci muoviamo insieme: un ballo in cui prima ci si evita, poi ci si sfiora, e alla fine ci si tocca, per non lasciarsi soli.</p>
<p>«Figliolo», dice il mio pastore, «ti è piaciuto stare qui?»</p>
<p>Piango.</p>
<p>«Ti è piaciuto?» Ripete.</p>
<p>«Si, mi è piaciuto. Tanto. Ma ora voglio andare via da questo posto».</p>
<p>&nbsp;</p>
<p>&nbsp;</p>
<p>&nbsp;</p>