---
title: MARIA DE FANIS – Balena azzurra
image: FOGA.jpg
created_at: 2018-02-05 18:44:49.000000000 Z
author: Foga
layout: post
category: foga
tags: foga
original_link: https://fogarivistaletteraria.wordpress.com/2018/02/05/maria-de-fanis-balena-azzurra/
---

<a href='https://fogarivistaletteraria.wordpress.com/2018/02/05/maria-de-fanis-balena-azzurra/' target='_blank' > Leggi su Foga</a>
<p><a href="https://www.facebook.com/imnastyartist/"><img loading="lazy" data-attachment-id="87" data-permalink="https://fogarivistaletteraria.wordpress.com/2018/02/05/maria-de-fanis-balena-azzurra/attachment/452345254523/" data-orig-file="https://fogarivistaletteraria.files.wordpress.com/2018/02/452345254523.jpg" data-orig-size="960,1280" data-comments-opened="1" data-image-meta="{&quot;aperture&quot;:&quot;0&quot;,&quot;credit&quot;:&quot;&quot;,&quot;camera&quot;:&quot;&quot;,&quot;caption&quot;:&quot;&quot;,&quot;created_timestamp&quot;:&quot;0&quot;,&quot;copyright&quot;:&quot;&quot;,&quot;focal_length&quot;:&quot;0&quot;,&quot;iso&quot;:&quot;0&quot;,&quot;shutter_speed&quot;:&quot;0&quot;,&quot;title&quot;:&quot;&quot;,&quot;orientation&quot;:&quot;0&quot;}" data-image-title="452345254523" data-image-description="" data-medium-file="https://fogarivistaletteraria.files.wordpress.com/2018/02/452345254523.jpg?w=225" data-large-file="https://fogarivistaletteraria.files.wordpress.com/2018/02/452345254523.jpg?w=768" class="  wp-image-87 aligncenter" src="https://fogarivistaletteraria.files.wordpress.com/2018/02/452345254523.jpg?w=491&#038;h=655" alt="452345254523" width="491" height="655" srcset="https://fogarivistaletteraria.files.wordpress.com/2018/02/452345254523.jpg?w=491&amp;h=655 491w, https://fogarivistaletteraria.files.wordpress.com/2018/02/452345254523.jpg?w=113&amp;h=150 113w, https://fogarivistaletteraria.files.wordpress.com/2018/02/452345254523.jpg?w=225&amp;h=300 225w, https://fogarivistaletteraria.files.wordpress.com/2018/02/452345254523.jpg?w=768&amp;h=1024 768w, https://fogarivistaletteraria.files.wordpress.com/2018/02/452345254523.jpg 960w" sizes="(max-width: 491px) 100vw, 491px" /></a></p>
<p>Giù dalla nuova torre a sud della città, guardando verso la laguna, Gloria capisce che ha davvero allargato le braccia e si è buttata.</p>
<p>È sul serio un momento interminabile e carico di adrenalina, come le hanno detto, ma non si immaginava che sarebbe stata così lucida. Ha espanso al massimo il torace e sentito l’aria scivolare sulla pelle e penetrarle nelle narici in una corrente parallela al respiro.</p>
<p>Non sente niente, le hanno garantito anche questo, deve averlo fatto nel modo giusto, dominando l’esperienza, la postura compostamente allineata sul cornicione, i vestiti ripiegati, solo i sandali addosso e il cellulare spento, lei ha soltanto levato i toni. Ha proceduto senza lasciare niente al caso, o alla paura del vuoto, o alle ustioni ai piedi sul cemento infuocato o ai ripensamenti.</p>
<p>Si trova a fluttuare nel cielo come un aquilone, un volo a planare in piena regola, non in picchiata come credeva. È un ritardo leggerissimo, non previsto, una pausa che dura una frazione di secondo. In quella posizione, praticamente orizzontale sopra i tetti, i lastrici dei condomini coperti di pannelli solari sono uno schermo dove riesce a vedere il suo passato. Le tornano in mente degli episodi, immagini baluginanti nel riverbero del sole: una bambina in pantaloncini corti sui pattini che va a prendere il pane; una signora isterica che urla che la cena è pronta e le dice di preparare la tavola; un signore alto e con la barba, con la voce tranquillizzante, che le accarezza i capelli sulla porta di casa; una grande auto grigia, stipata di valigie, che esce dal vialetto del giardino; il signore con la barba che non torna più; una casa popolare, una casa senza portone; un cortile che la bambina con i pattini frequenta di giorno, tra le urla della signora isterica; un funerale deserto, una misera cassa da morto; una casa diversa ancora, due anziani sorridenti; la bambina senza i pattini ora che studia in cucina; una scuola, centinaia di ombre senza nome e gli spintoni all’uscita; un ragazzo e una ragazza che la prendono in giro; l’ambulatorio di un ospedale; un occhio pesto; la sospensione; il preside che dice spropositi; le passeggiate solitarie di solitarie mattine; uno zainetto a brandelli, una ragazza raggomitolata alla fermata del tram; la donna anziana che esce a fare la spesa da sola perché la ragazza è sempre chiusa in camera; un video e una voce che dà le istruzioni; tagliati il labbro; altre istruzioni; procurati dolore; un presagio alla rovescia, tutto quello che non hai avuto è racchiuso in un volo; tieni gli occhi aperti; un biglietto scritto su carta sottile; due cuoricini e un addio, sul comodino.</p>
<p>Non sente davvero niente, salvo la carezza folle dell’aria, e un’inaspettata nostalgia per colpa di quelle cose. Prima che il momento possa travolgerla, si concentra di nuovo sulle istruzioni. Conta fino a tre, fino a quattro, cinque, conta tre, arriva a quattro. Deve tenere il viso rivolto al sole in posa sacrificale, inarcare la schiena all’estremo fino a toccare con la testa le caviglie, solo l’aria deve riempire il vuoto del suo corpo. Esegue alla perfezione, si contorce ad anello, a forza di avambracci e di un movimento di spalle, un gesto sproporzionato, ma anche aggraziato, collegato in forma coerente al destino che si è scelta. Quando arriva in fondo, è un fascio rotolante e compatto di muscoli e di tendini. I pensieri non attecchiscono, i volti scivolano via. Contrae le labbra in un sussurro di riconciliazione, e sgrana gli occhi inondati di polvere e di lacrime.</p>
<p>Continua a leggere su <a href="http://bit.ly/fogasecondonumero">FOGA SECONDO NUMERO</a></p>
<p>&nbsp;</p>
<p>&nbsp;</p>