---
title: Codice
image: SPORE.jpg
created_at: 2020-10-19 10:01:00.000000000 Z
author: Spore
layout: post
category: spore
tags: spore
original_link: https://sporerivista.wordpress.com/2020/10/19/codice/
---

<a href='https://sporerivista.wordpress.com/2020/10/19/codice/' target='_blank' > Leggi su Spore</a>
<p class="has-text-color" style="color:#2aa67d;">di Simone Bachechi. </p>



<hr class="wp-block-separator is-style-wide" />



<span id="more-897"></span>



<p>Da quando lavoravo con le macchine e non con gli umani le cose andavano meglio, anche la mia storia di amore ne risentì in modo positivo. Era tutto organizzato, il mio tavolo da lavoro era pieno di listelli, trincetti, taglierini, morse a pompa idraulica, smerigliatrici, sparachiodi, flessibili, regoli e righelli. Non dovevo più avere a che fare con i gerundi, così cercavo di evitarli: andando, prendendo, correndo, dimenticando, cercai di rendere tutto molto asettico e funzionale e iniziai a parlare all’infinito, in modo atemporale. D’altronde Lei diceva che non avevamo tempo per l’amore, una cosa in corso d’opera che non aveva bisogno di un tempo in divenire, non ho mai capito cosa volesse dire. In ogni caso fu lei a salvarmi. Preso dalla noia me ne stavo con i disillusi sull’orlo del precipizio. Mi trovavo in una giornata caliginosa sopra un grande masso appuntito chiamato il Dente del Leone. Il dio fulmine apriva il suo becco giallo fra le basse e grigie nubi. Al di sotto, in fondo allo strapiombo, si agitavano le tribù delle emozioni che da lassù sembravano delle amebe danzanti. Lei mi prese con sé, mi trasse dal salto, mi annaffiò, mi curò e mi salvò, in qualsiasi modo una persona possa salvarne un&#8217;altra.<br>Diceva che il fatto che tutti i teorici del creativismo rinunciassero alla teoria che fossero alieni coloro che hanno generato l’universo, risiedeva nel fatto che questi teorici ritenevano che ciò ubbidisse a un disegno intelligente. Una cosa nella quale evidentemente Lei non credeva, come non credeva a tutte quelle panzane, così le chiamava, sull’anima, sulla vita dopo la morte, sul paradiso come un grande agglomerato di spiriti condominiali invidiosi, vita e morte come una sorta di gioco a premi con ricompensa finale del tipo a domanda risponde, la religione come surrogato della felicità per popoli abietti e ignoranti avviluppati alla loro innata necessità di delegare a qualcuno o qualcosa il possesso di loro stessi e l’inconscio collettivo, diceva, se esisteva ancora una cosa del genere in questa società oramai evoluta, se questo non doveva essere ormai chiaro a tutti che erano solamente i nostri dati contenuti nei database delle multinazionali utilizzati a scopi commerciali, come se la natura non fosse essa stessa un’invenzione della filosofia scolastica.</p>



<p>Sulla base di queste prerogative organizzò tutto quanto in modo molto razionale. La mia vita ne trasse beneficio sotto ogni aspetto. I primi tempi, dopo che mi aveva recluso nelle stanze che secondo Lei avevano ancora il sentore della mia vita precedente e che dovevano quindi essere purificate, veniva a darmi delle rapide occhiate. In modo repentino e furtivo mi colpiva con i suoi saggi e tristi occhi rettilei in quelli spogli vani fatti di cortine di nylon verde, pavimento al linoleum e piante di plastica cinesi dove mi aveva confinato e che sembravano dei vaghi teatri di posa con essenziali e piccoli allestimenti scenici pronti a essere smantellati. Mi ripeteva sempre in quei primi tempi che in un mondo falso Lei era l’unica persona vera. Alcune volte mi svegliava in quello che credevo essere il cuore della notte, questo almeno dovevo supporre dalle elettrostimolazioni sui residui dei tessuti mitocondriali che regolavano quello che rimaneva dei miei ritmi biologici, poco prima che cominciassi a rimpicciolire. Era in momenti come quelli, quando si andava lentamente creando una linea filamentosa che assomigliava alla visione del sogno, all’incendio, che, come in una scena di levitazione le poche suppellettili che aveva lasciato in quelle stanze, l’insalatiera, il termoconvettore portabile, il tavolo da lavoro, le sedie, il divano e i limoni, lasciavano la loro abituale posa e si libravano nell’aria della stanza ammiccandomi, mentre Lei mi rivolgeva degli enigmatici sorrisi. Gli oggetti andavano alternativamente a sbattere contro il grande lampadario della stanza che divenne poi il mio laboratorio, rilasciando nell’aria migliaia di particelle polverose che si stiracchiavano. Dovevo gemere o guaire in quelle occasioni se è vero che mi diceva sempre che stavo sognando e io le dovevo spiegare di quelle strane creature che mi infestavano il sonno e che erano qualcosa a metà strada fra delle bambole di pezza e dei piccoli totem ghignanti. Così glissavo e dovevo preoccuparmi di sviare cercando anche di capire se non avessi parlato nel sogno della mia vita precedente, cosa che avrebbe dato vita alla Punizione, l’aspetto coercitivo del Progetto.</p>



<p>Il Progetto si sviluppava su più piani o cadenze come le definiva Lei. Quella di non parlare della mia vita precedente era una delle condizioni che Lei pose perché potesse proseguire la mia fase di addestramento in vista della mia sterilizzazione, in modo che non fossi quindi ricacciato in quel mondo secondo Lei affetto da cretinismo acuto, quel gorgo oscuro pronto a risucchiare tutti gli inetti che si sarebbero lasciati fagocitare dal sangue e dalla passione. L’inizio sarebbe stata la fase più dura diceva, perché per riuscire in questo avrei dovuto imparare a disancorarmi e rinunciare alle parole. Avrei dovuto apprendere un nuovo linguaggio che mi impedisse di nominare le cose che mi circondavano e che avevano sempre fatto parte del mio bagaglio. Lo avrei dovuto fare secondo il suo programma con l’ausilio di formule matematiche e trigonometriche, e con l’aiuto di funzioni che mi avrebbero permesso di trovare ad esempio un numero maggiore per il valore soglia. In questo modo secondo Lei avrei avuto la possibilità di abolire dai miei circuiti parole come “Amore”, “Sentimento”, “Emozioni”, e l’idea stessa della felicità che così tanti danni aveva causato. Diceva che le emozioni erano residui di una società preistorica e paranoica e che avrei dovuto iniziare a eliminare la loro stessa nominazione, in modo da renderle puri diaframmi ortogonali prima della loro completa disintegrazione. Allo stesso modo avrei dovuto fare con la numerazione di cose e oggetti in maniera da creare un unico corpo congruente, una sola voce che avrebbe contribuito quanto prima all’espulsione di tutta quella paccottiglia dai miei circuiti inquinati e che avrebbe portato a un rapido e splendente sviluppo della nostra storia. Successivamente, avremmo iniziato con la logistica. In una nota introduttiva al corso propedeutico del nostro rapporto, con la pazienza e la diligenza di un meticoloso yogi, mi illustrò nel dettaglio il programma che avremmo seguito. Usava dei cartoncini bristol e dei grandi rotoli di carta millimetrata che stendeva come se fossero le planimetrie della sua Atlantide particolare sul desco glabro del proprio pannello di controllo. Usava dei diagrammi e lavorava con le assi cartesiane agitandole con la dovizia e la maestria di una sacerdotessa. Il Progetto era articolato in tre grandi fasi: il Disancoraggio, quando avrei dovuto affrancarmi dal mondo infestante delle passioni; il Progetto-Costruzione dove avrei messo a punto le tecniche di emancipazione per l’ingresso definitivo e irreversibile nella terza fase: l’Era del Ghiaccio o della Sterilizzazione.</p>



<p>Il mio addestramento proseguì seguendo tempi e modi prestabiliti e nella terza fase riuscii finalmente a lavorare alla cristallizzazione come prestabilito e come lei si era subito attesa da me. Disse che lo aveva capito dal primo momento che mi aveva visto che io sarei stato quello giusto, per questo mi aveva scelto. La rapidità della cristallizzazione, la sua regolarità che non è altro che il brutale arrestarsi del moto in direzioni diverse sottoposto nella sua solidificazione. Inversamente i corpi sottratti allo stato solido e restituiti alla libertà si cercano e si evitano, si uniscono e si separano in un mondo pazzesco e senza peso, fendendo la loro stessa attrazione e regolando le proprie dinamiche interne alla forza centripeta che loro appartiene, auto-sedandosi e preoccupandosi solo di seguire la propria inclinazione.</p>



<p>Diceva che avrei dovuto portare a fuoco della mia intelligenza emotiva alcune di quelle specialità della società contemporanea dei cui benefici possiamo usufruire: ingegneria genetica; inseminazione artificiale; compostaggio industriale; ibernazione; cristallizzazione; rigidità; rigor mortis. Passi da gigante sottolineava erano stati fatti nella tecnologia degli ausili sessuali, specialmente nel campo dell’implantologia e delle protesi. Erano metodi che erano presi e asserviti allo scopo del Distacco, alla Nuova Era. Diceva che in natura non esiste niente di superfluo. Io la seguivo con lo sguardo mentre Lei agitava le braccia come dei tentacoli, assomigliando al riflesso di una mostruosa creatura marina fino ad allora sconosciuta. Fu così che mi immaginai a suo fianco come un nuovo genere di uomo, un ominide curvo e sbavante, il prototipo di un nuovo prodotto del grande cantiere della natura pronto al lancio sul mercato, l’uomo del futuro.</p>



<p>Con tutto quello che Lei ha fatto per me, ancora non la conosco nel suo stato orizzontale. Lei è qualcosa di ultraterreno e proteiforme. La sua forma definisce una S, una cosa che io secondo l’addestramento non avrei mai dovuto osservare, pena la Punizione. Quando accadeva mi limitavo a sbirciare e la trovavo variamente munita dei suoi attrezzi pronta alla prova che avrebbe dovuto essere il nostro tentativo di congiungersi, quando Lei mi avrebbe dato il segnale. È allora che si stringe sul ventre, si inarca e si alza come una palma che si dischiude, prima una virgola poi un punto interrogativo, verticale finalmente e infine una parentesi. Quando accade i suoi occhi cercano l’aggancio ai miei e ci mettiamo in posizione stantuffo. Ci sono suoni, vapori, umori che vengono eliminati dallo sfiatatoio che è posto alla base del letto agganciato con una graffetta di tipo B. L’operazione è meramente meccanica con Lei che si agita sopra di me perfettamente lubrificata e bilanciata avvitandosi in una semplice compressione a tamburo, avvicinando a ritmi regolari il suo acino d’Adamo appena sfiorato dalla cima acuminata d’una fauce di crine al monoscopio del mio sesso che resta a guardare per un lasso indefinito di tempo, senza parlare, senza guaire, innestando e sgonfiandosi subito dopo come un pallone a elio che sfarfalla via lontano, mentre lei se ne ritorna alla plancia di comando. Non rimane niente di lei, né dentro, né fuori e questa è la mia condanna e il mio piacere dilazionato: che io debba continuare a far parte di un mondo esterno a Lei, che in una risma di possibilità altri possano attingere al lago cremoso ubicato al centro dell’Oggetto della Passione, senza che Lei viceversa muova nessuna obiezione. Questo ancora mi uccideva e Lei esultava e mi minacciava allo stesso tempo, dicendo che questa era la prova che io non ero ancora pronto. Solo per gioco lo diceva perché già eravamo NOI, io in particolare una variazione gamma legata in potenza alla funzione distributiva del Suo logaritmo. Il nostro amore era concettuale, un canone di puro azoto liquido, anche quando mi stava sopra era come se fosse seduta su di me come una nuvola infagottata a sbuffi.</p>



<p>Era in quei momenti, dopo che Lei mi aveva ricacciato indietro che la mia pancia faceva dei rumori come di cose che friggono, e stridi e strappi, come piccoli fili di lamiera spezzati, tutte quelle volte che la guardavo con quelli occhi da bradipo incalorito e me ne tornavo triste e malconcio alle mie occupazioni e al mio tavolo da lavoro, ma più forte, formato, pronto. Sui miei cavalletti da cantiere avevo stabilizzato dei tester differenziali con i quali avrei cercato l’angolo di rifrazione del plenilunio nella mia stanza laboratorio. Avrei svolto questo tipo di studi a sua insaputa, per non apparire il solito inguaribile romantico, per la faccenda della luna. Per il resto il lavoro procedeva a gonfie vele, la nostra storia anche, proprio sulla base di quello che era accaduto con il mio lavoro di ritagli, intarsi e cristalli. Sarebbe andato tutto a gonfie vele, le due cose si nutrivano a vicenda e si auto dimostravano come un teorema. Presto, pensavo, le macchine avrebbero avuto il controllo dello studio, avrebbero agito in piena autonomia grazie alla precisione sillabica delle istruzioni che davo loro dai miei banchi prova e forse noi due avremmo potuto prenderci delle ferie, per conoscerci meglio. Se ripensavo allora alla prima fase quando ancora ero legato alla mia vita precedente, al lavoro con gli umani e al gorgo sentimentale, impallidivo e iniziavo a emettere dei sordi ronzii che stavano a dire “starnuto”, “ablazione”, “pericolo”. Lei aveva delle uscite di emergenza per questi casi e mi portava nella stanza collaudi dove mi richiamava alla fase propedeutica per trovare la formula per la restituzione di un membro al cubo oppure mi invitava a trovare il coseno iperbolico. Era come fare dei passi indietro, ma Lei diceva che era necessario e che quello che mi accadeva era la stessa cosa che si verificava in ogni tipo di psicoterapia, dove era sempre in atto un lento e progressivo processo di miglioramento a dispetto dei picchi al ribasso e delle recidive, aggiungendo che un diagramma su un lungo periodo avrebbe mostrato una lunga linea ascendente con dei picchi al ribasso certo, ma che era inevitabile che questa linea avrebbe sempre seguito un percorso ascensionale, come in economia, come nell’evoluzionismo, come nel mio processo di Disancoraggio e la mia definitiva Ascensione.</p>



<p>Cominciai a ragionare in termini economici di percentile e quozienti fattoriali, valutando se l’attaccamento alle cose, ai luoghi, agli esseri viventi richiedesse quale e quanto dispendio di energie, dispendio che poteva risultare eccessivo rispetto al valore intrinseco di quella cosa rapportata al proprio attaccamento a essa. Mi domandavo se valesse la pena uno sforzo tale da essere assai superiore allo stesso valore dell’oggetto e al dispendio di energia impiegata per ottenerlo. Questo tipo di ragionamenti non erano computati nel dispendio di energie secondo lo schema che conteneva la serie di protocolli della fase Progetto che Lei mi aveva illustrato con delle dispense.</p>



<p>Da quando iniziai a lavorare con le macchine, nello studio che Lei aveva accuratamente pastorizzato rendendolo sterile come una sala parto, ben presto non ebbi più tutta quella strana sensazione di oppressione al petto, mi sentivo molto geometrico e riuscivo a portare a termine tutti i compiti assegnatimi. Il mio rapporto con Lei sfiorava la perfezione. L’unica controindicazione, che Lei fece passare come una semplice appendice del programma dicendo che non dovevo preoccuparmi, era che stavo diventando sempre più piccolo e sottile. Lei la chiamava la “teoria linea”, la quale mi avrebbe portato all’interno del tubo. Aldilà dei coinvolgimenti emotivi, sono sempre stato un uomo piuttosto ragionevole e non avevo mai pensato che per nessuno ci potesse essere qualcosa di trasformabile esclusivamente senza la propria volontà. Avevo sempre pensato che la metà oggettiva della realtà fosse nelle mani del destino, quindi mutabile, l’altra soggettiva, in noi stessi, quindi immutabile. Sembrava che Lei stesse facendo qualcosa per mettere in crisi le mie più consolidate convinzioni. Il tubo sembrava il condotto di una discarica, aveva un rivestimento di alluminio che lo faceva assomigliare al dorso di un serpente spiraliforme. Mi illustrò la teoria del tubo durante la seconda fase, quella del Progetto e cominciai a pensare che il tubo stesso fosse il Progetto, l’immagine geodetica di quello che poteva essere il nostro amore. Per farvi aderenza avrei dovuto adattare il mio corpo alla sua forma rimpicciolendomi di conseguenza. L’interno di quello strumento pulsante valvolare aveva delle pareti plastificate sulle quali potevo intuire la presenza di placche, sbuffi, feritoie e materiale pilifero dall’effetto ventosa. Lo Strumento, come Lei da allora lo chiamò, subiva la traiettoria e le movenze del mio corpo e dei miei impulsi. Era come se sentisse quello che io sentivo, come una cosa che agiva dentro di me dall’esterno e sulla quale io non riuscivo a esercitare il controllo, come se fosse uno strumento a mia disposizione che io potevo plasmare a mio piacimento e come se allo stesso tempo il mio corpo ne fosse condizionato. Ci plasmavamo a vicenda io e il tubo e mentre lo facevamo determinavamo il nostro fondo acustico fatto di rumore di acqua sorgiva, vento, sussurri e grida, lamenti e preghiere, pompe idrauliche in carica, macchinari da azienda tessile, folle in delirio. Il tubo era ricco di curve e anse, come un grande fiume vicino alla sua foce. Con Lei cercavamo di parlarne il meno possibile, era un tacito patto fra di noi. Il parlare del lato oggettivo del tubo avrebbe portato alla Punizione. Si lasciò sfuggire solo una volta inconsapevolmente che quello nella seconda fase sarebbe stato il laboratorio, che presto avremmo eliminato tutte quelle curve e giunture trasformando il tubo in un poligono all’intersezione di un’ellisse, cosa che mi avrebbe permesso allo stadio successivo di entrare nella Stanza Bianca.</p>



<p>Per la faccenda del tubo si era creata in quella fase una distanza tra di noi, una distanza dove io cominciavo e Lei finiva, dove io potevo guardare ma non partecipare. Vivevo con i bordi segati e intanto iniziavo a rimpicciolire. Fu in seguito a questo che pensai che Lei mi volesse inserire nel tubo e il viverci dentro a conti fatti non è che fosse una sensazione spiacevole. Sapeva tanto di confortevole. Lei si assentava spesso e io potevo solo sbirciare e provare a intuire la sua presenza. Mi mandava dei messaggi cifrati per comunicare: piccoli ticchettii da codice morse sul rivestimento del tubo. Un tocco voleva dire presente, due tocchi voleva dire lista di attesa. Alcune volte ho visto anche delle scintille volare, nella stanza, nel tubo, ovunque, le sue bambole di pezza. Il tubo proseguiva con porte girevoli, porte che si aprono da sole e porte scorrevoli, porte segrete, porte che bloccano altre porte e altre che non lo fanno. Ci sono porte all’interno del tubo che consentono di entrare e uscire e ci sono botole dalle quali non si può più uscire. Mi promettevo di scivolare nella scanalatura per sbirciarla e Lei nella stanza lasciava che la spiassi, ma avevo sempre il timore che a cagione dell’essere scoperto, Lei ricominciasse con la solita solfa della Soglia della Casa del Grande Amore, la solita cagliata del cielo. Quando Lei non c’era mi sembrava di udire il ringhio di una belva sotterranea. Se mi affacciavo al mio oblò lungo il tubo mi sembrava proprio di vederla con i suoi occhi da gufo che mi sezionava, volendomi fare a brandelli e dicendomi che facendo i sentimentali finiva sempre tutto quanto in stupidaggini. I giorni e le notti erano indistinti l’uno dall’altro. Quello che era uno degli scopi che avremmo raggiunto nella Nuova Era, se non fosse stato per la visione della luna che appariva dalla fessura della finestra dell’oblò come un bulbo lattescente, non sarebbe mai stato possibile capire quale fosse lo scorrere del tempo, sarebbe stata una piena e appagante sensazione di vivere in un continuum spazio-temporale, senza inizio e senza fine. Invece se mi affacciavo, potevo assaporare ancora da lì il mare oltre gli alberi. Lo portavano quei giorni in cui fischiava il maestrale, ma anche questo non dovevo farlo, c’era la Punizione.</p>



<p>Arrivai a stare molto meglio quando sapevo con certezza che Lei era uscita, perché non c’era più tutto quel gioco di pesi e contrappesi: mi ami-ti amo; il mio amore per te non contiene odio, o le strenue sue patetiche filippiche sul fatto che io non volessi l’amore ma l’esperienza dell’amore, del tipo fragola, lampone, ciliegia, ogni stagione un frutto diverso, o ancora quei giochi di ruolo che mi propinava nelle serate senza luna del tipo fammi un piacere, metti la testa sul tagliere, dimmi come si fa e Lei che faceva finta che fossi io che dovessi tagliarle la testa. Anche in questa fase lavoravo sui miei rapporti con Lei usando le mie squadre, disegnando in autoCAD e cercando di delimitare lo spazio vettoriale, come Lei mi aveva istruito a fare, cercando di dimenticare che con il tempo l’amore si trasforma in qualcos’altro, forse un’ipotesi, un postulato o la sua stessa negazione, eppure è ancora amore, o qualcosa che gli assomiglia. Le dicevo che sarei entrato da subito nella sua parete facendomi sempre più piccolo con l’aiuto dei miei compassi di precisione se necessario, ma che avrei dovuto fare qualcosa anche per me: asciugarmi; radermi; mettere il terriccio ai gerani. Lei allora, quando tornava con le buste della spesa, mi squadrava sempre dubbiosa e mi studiava da lontano. Con la sua argentea grazia mi diceva che non dovevo guardare mai indietro. Io le chiedevo spiegazioni ma la mia voce si faceva sempre più flebile alle sue orecchie per effetto del mio rimpicciolimento. Stavo veramente riducendomi a punto, linea, superficie, come Lei voleva. Ebbi come l’impressione che stessimo per raggiungere per strade diverse quello che ci eravamo preposti. Ci teneva a me, in qualche modo ci teneva, mi difendeva e mi proteggeva, lo avrebbe fatto in qualsiasi circostanza, sia che fosse tubo tutto quello di cui si trattava, sia si trattasse di Stanza Bianca. Agiva sulle turbine del freddo, enormi ventole di aria condizionata poste a ogni angolo come occhi ciclopici, preoccupandosi di mantenere una temperatura costante su tutti i piani e scomparti. Mi aveva anche insegnato a come capire quando le patate messe a bollire erano pronte. Diceva che dovevano venire a galla, così le guardavo e facevo attenzione al vederle affiorare, ma forse mi sbagliavo con qualche legume, forse piselli. Mi proponevo sempre di aiutarla nelle faccende domestiche perché il conto della cassa non le tornava mai. Lei a sua volta se mi trovava malinconico, veniva a chiedermi se il gatto mi avesse mangiato la lingua e io in un attimo di debolezza le confessavo che mi sarei rimpicciolito nella sua tasca fino a diventare invisibile e a fare quello che avrebbe voluto. D’altronde le dovevo tutto. Era Lei che mi aveva introdotto alla geometria e a tutta quella particolare ultra-sensibilità sulle forme e sui contenuti. Grazie a Lei ero arrivato persino a capire durante i miei spostamenti in treno, quando tornavo da una visita parenti che lei mi concedeva ogni quadrimestre, ascoltando in cuffia la radiocronaca della partita della mia squadra del cuore, i flussi di onde radio che andavano e venivano. Spostandomi di un niente per prendere l’onda riuscivo a capire oltre il fruscio magnetico se quei brocchi avevamo almeno pareggiato. Imparai già nella fase Progetto a distinguere i rumori nel silenzio della casa, le tubature, le resistenze del frigo, lo sfrigolio delle messe a terra durante i temporali.<br>Mentre il nostro amore diveniva sempre più geometrico e razionale, io divenivo sempre più piccolo fino quasi a sparire, forse dissolvermi, nascondermi. Ecco che allora l’amore diventa vero forse. Non c’è il corpo e senza il corpo non c’è il colpevole. Oramai comunicavamo come fossimo un quadro di Mondrian. Ci stavamo avviando verso quella che doveva essere la Stanza Bianca allo stesso modo come se stessimo per arrivare in paradiso su una piccola barca a remi.</p>



<p>In un mondo finalmente pacificato realizzai che lì potevo essere io e lo potevo essere per tutto il tempo, capii che da qualche parte non sarei stato nemmeno geometrico, da qualche parte non sarei e immagino di me e Lei mentre il gatto sarà fuori e noi due che faremo quello che vorremo. Tutto a tempo debito, senza dirglielo, senza correre il rischio di essere ricacciato in basso, mentendo solo a me stesso, ma inficiando così la funzione stessa di quella cosa sapendo che anche mentendo solo a me stesso non avrei potuto evitare di mentire alla mia auto-menzogna, dicendomi ancora che avevo tutto il tempo del mondo, non come a scuola quando giocavo con i regoli e i miei compagni azzimati dal volto color cenere distruggevano tutte le mie costruzioni facendomi diventare impaziente e intollerante. In quel mondo avrei continuato a lavorare con le macchine, agendo sulla grande pulsantiera gelatinosa posta sul mio piano di lavoro, avrei continuato a adoperarmi ai miei listelli, ai miei cristalli, paziente, immobile, imperturbabile.</p>



<p>Forse tutto questo significa qualcosa di più, qualcosa che ancora tutti quanti non sono in grado di capire. Forse è una prova, un artefatto di una dimensione più alta che non riusciamo a percepire. Sono disegnato dall’universo a una persona che non vedo da un decennio, Lei come una creatura che ha la forza e la postura di un grande calcolatore, Lei che sembra quella giusta, che ha il sapore di quella giusta, il mio finto amore di plastica, Lei che forse è morta. L’amore è l’unica cosa che siamo capaci di percepire che trascende le dimensioni del tempo e dello spazio. Forse dovremmo fidarci di questo, anche se non riusciamo a capirlo. Penso semplicemente a cosa accadrebbe se lei mi amasse.</p>



<hr class="wp-block-separator is-style-wide" />



<p class="has-text-color" style="color:#2aa67d;">Simone Bachechi è nato nel 1970 a Pistoia dove risiede. Impiegato in 5 stelle, nel senso di albergo, a Firenze. Studi di filosofia presso l’Università di Firenze. Alcuni articoli e recensioni sono presenti su Lankenauta, IlMondooniente, Lucialibri, Minimaemoralia e Il Mucchio selvaggio, prima che quest’ultimo scomparisse, purtroppo. Racconti si possono trovare&nbsp; su Verde rivista, L’irrequieto, Spazi inclusi, Spore Rivista. Altri&nbsp; sono scomparsi insieme alle&nbsp; riviste che li ospitavano. Un breve testo è presente sul sito ufficiale dedicato ad Antonio Tabucchi.</p>



<p class="has-text-color" style="color:#2aa67d;">Immagine:&nbsp;<a rel="noreferrer noopener" href="https://www.instagram.com/fe_more_/" target="_blank">fe_more_</a></p>