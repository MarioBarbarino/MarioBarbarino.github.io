---
title: SUNSET LIMITED – le vie cieche dell’Occidente
image: TERRA_DI_NESSUNO.jpg
created_at: 2020-09-20 19:13:48.000000000 Z
author: Terra di nessuno
layout: post
category: terra-di-nessuno
tags: terra-di-nessuno
original_link: https://terradinessunodrammaturgia.wordpress.com/2020/09/20/sunset-limited-le-vie-cieche-delloccidente/
---

<a href='https://terradinessunodrammaturgia.wordpress.com/2020/09/20/sunset-limited-le-vie-cieche-delloccidente/' target='_blank' > Leggi su Terra di nessuno</a>
<h5 class="has-text-align-center"><strong>di Fabio Massimo Franceschelli</strong></h5>



<div style="height:32px;" aria-hidden="true" class="wp-block-spacer"></div>



<blockquote class="wp-block-quote"><p><em>The Sunset Limited: A Novel in Dramatic Form</em></p><p>di Cormac McCarthy</p><p>2006, USA &#8211; 2008, Italia (traduzione di Martina Testa) </p></blockquote>



<div style="height:49px;" aria-hidden="true" class="wp-block-spacer"></div>



<blockquote class="wp-block-quote"><p>BIANCO &#8211; [&#8230;] credo nel valore delle cose.</p><p>NERO &#8211; Ok. Di quali cose?</p><p>BIANCO &#8211; Di un sacco di cose. Le cose culturali, per esempio. I libri, la musica, l&#8217;arte. Cose di questo genere. [&#8230;] Queste sono per me le cose che hanno valore. Sono la base della civiltà. O quantomeno, un tempo avevano valore. Probabilmente oggi non ne hanno più tanto.</p><p>NERO &#8211; E cosa gli è successo, a quelle cose?</p><p>BIANCO &#8211; La gente ha smesso di dar loro valore [&#8230;] Quel mondo è in gran parte scomparso. E fra poco lo sarà del tutto.</p><p>NERO &#8211; Non so se riesco a seguirti, professore.</p><p>BIANCO &#8211; Non c&#8217;è niente da seguire. Va bene così. Le cose che amavo un tempo erano molto fragili. Molto delicate. Ma io non lo sapevo. Pensavo che fossero indistruttibili. E mi sbagliavo.</p><p>NERO &#8211; Ed è questo che ti ha spinto a buttarti giù dal binario. Non una questione personale.</p><p>BIANCO &#8211; Ma <em>è</em> una questione personale. É proprio questo l&#8217;effetto dell&#8217;istruzione. Rende il mondo intero qualcosa di personale.</p><p>NERO &#8211; Hm.</p><p>BIANCO &#8211; Cosa, hm?</p><p>NERO &#8211; [&#8230;] a che servono idee del genere se poi non riescono a farti tenere i piedi incollati a terra quando arriva il Sunset Limited a centotrenta all&#8217;ora?</p></blockquote>



<p class="has-text-align-justify"><span class="has-inline-color has-foreground-color">Binari attraversano la drammaturgia americana e la parabola umana che questa racconta. Binari che se alla fine dei &#8217;40 aprivano a sogni e promesse grazie all&#8217;indolente andirivieni di <em>A Streetcar named Desire</em>, ora lasciano sfrecciare l&#8217;aggressiva e disillusa mortalità di un <em>Sunset Limited</em> &#8211; letteralmente &#8220;tramonto limitato&#8221; -, storico treno passeggeri che collegava New Orleans a Los Angeles. Da <em>Desire </em>scendeva Blanche DuBois alla ricerca di una nuova vita, di un riscatto al fallimento che si lasciava alle spalle; sul <em>Sunset Limite</em>d tenta di gettarsi, e quindi di chiudere la propria vita, un non meglio specificato intellettuale &#8220;Bianco&#8221;. Ci prova ma non ci riesce perché ad impedirglielo interviene un (altrettanto &#8220;non meglio specificato&#8221;) ex galeotto &#8220;Nero&#8221;.</span></p>



<p class="has-text-align-justify">Cormac McCarthy, scrittore che nei suoi romanzi predilige le tinte vigorose ed icastiche e che nel narrare spande le avvisaglie dell&#8217;imminenza apocalittica, affronta questa drammaturgia abbracciando un dualismo radicale, didascalico addirittura, o stereotipato, ma lo fa con una tale padronanza del dialogo da allontanare nel lettore ogni sospetto di ingenuità o di pregiudizi: McCarthy è maestro autorevole e dispotico, attraverso un raffinato e deciso gioco linguistico guida senza incertezze il lettore portandolo dove lui decide di portarlo. Sottolineo il ruolo risolutivo del dialogo perché se la drammaturgia è solitamente una partitura a due strumenti, dialogo e azione, detto e fatto, voce e corpo, <em>Sunset Limited</em> tralascia sostanzialmente il secondo per costruire un edificio che si dimostra funzionale all&#8217;atto teatrale nonostante si basi, appunto, su un solo componente, quello dialogico. Quindi basta un dialogo &#8211; pur se maestoso &#8211; per transitare dalla letteratura alla scena? McCarthy stesso sembra &#8220;fiutare&#8221; e disinnescare l&#8217;eventuale interrogativo utilizzando come sottotitolo la locuzione &#8220;Romanzo in forma drammatica&#8221; il che, ulteriormente e su suggerimento dell&#8217;autore, sembra spingere l&#8217;approccio al testo in direzione non tanto di una forma narrativa contrapposta ad una drammatica quanto di un &#8220;letterario&#8221; che si oppone a &#8220;scenico&#8221;. Se ogni drammaturgia deve saper rispondere della sua duplice appartenenza di prodotto letterario e di futuro elemento di scrittura scenica, <em>Sunset Limited</em> sembrerebbe perciò disinteressarsi della seconda possibilità proponendosi come elegante riflessione esistenziale a due voci, assolutamente statica riguardo i movimenti nello spazio scenico. &#8220;Sembrerebbe&#8221;, appunto, ma non è così: <em>Sunset Limited</em> è genuino e puro oggetto teatrale. Vediamo perché.</p>



<p class="has-text-align-justify">I due personaggi, il Bianco e il Nero, si affrontano l&#8217;uno di fronte l&#8217;altro. Li vediamo seduti, un tavolo li separa, profili affilati che si oppongono, tendenzialmente fermi, stilizzati, sono segni o, addirittura, elementi scenici, arredi. Sono immobili ma le loro voci no, le voci si muovono e bucano la quarta parete. Il primo aspetto che connota il dialogo tra i due è l&#8217;agonismo. In genere l&#8217;agonismo è movimento fisico, è azione, l&#8217;agonismo non si sposa con la stasi ma qui avviene o, meglio, è la stasi che si cala nell&#8217;agone e che inscena un combattimento con le armi del testo e della voce, del logos e del dialogo. È una partita: il Nero attacca, il Bianco si difende. Ma in una lotta non ci può essere particolare spazio per le sfumature, per le mezze misure, non sono funzionali a questo tipo di attività, ed ecco che McCarthy cala gli stereotipi forti, il nero vs il bianco, il povero vs il benestante, il galeotto vs l&#8217;onesto, l&#8217;ignorante vs l&#8217;intellettuale, il religioso vs l&#8217;agnostico, lo spirituale vs il razionale, la fede vs la ragione. Riassumendo, un nero povero, ex galeotto, ignorante ma ricco di fervore religioso si oppone ad un bianco benestante, ben integrato in società, un professore colto e scettico in materia di fede; la contrapposizione è marcata, priva di mediazioni, di punti di incontro, di accordi. La nettezza con cui McCarthy disegna i due poli contrapposti cattura l&#8217;attenzione del lettore/spettatore: da due uomini in scena ti aspetti e pretendi movimento e azioni, da due princìpi no, la relazione tra princìpi si sposta su un altro piano, quello delle argomentazioni. Ma il teatro, si obietterà, è terra per attrici e attori, non per idee astratte e disincarnate. No, il teatro è terra per elementi di scrittura scenica e per la partitura multisensoriale che questi vanno a comporre, sollecitando tanto i sensi quanto la mente dello spettatore. Nel teatro &#8220;in atto&#8221; convergono le estetiche e le regole della pittura, della musica, della dialettica: la drammaturgia di <em>Sunset Limited</em> regala il dualismo bianco/nero per la prima, un ritmo raffinato e sempre controllato per la seconda, una battaglia a colpi di argomentazioni per la terza.</p>



<p class="has-text-align-justify">Il testo annulla fisicità e temporalità, depotenzia spazio e tempo, per il primo rendendo assenti significativi movimenti fisici, per il secondo ignorando la narrazione intesa come successione di eventi e scegliendo, semmai, una dialogicità che è approfondimento e destratificazione della medesima e sempre stessa problematica esistenziale. Le due tesi contrapposte si studiano attraverso silenzi e fasi interlocutorie per poi attaccarsi improvvisamente alla ricerca della stoccata vincente. La pausa diviene motore del movimento verbale/testuale, carburante del ritmo, strumento primario della base ritmica dell&#8217;azione verbale, ne causa il ripartire subitaneo, lo &#8220;stop and go&#8221;. Con rara sensibilità musicale McCarthy usa la pausa per creare un sottofondo di sospensione, un silenzio &#8220;elastico&#8221; dove la parola o, meglio, la frase, rimbalza e schizza impazzita e si rifrange in una moltiplicazione esponenziale che raggiunge lo spettatore da ogni direzione avvolgendolo. Artaud, in <em>Il Teatro e il suo Doppio</em>, parlava della parola in termini di sua &lt;&lt;capacità di espansione [&#8230;], di sviluppo nello spazio, di azione dissociatrice e vibratoria sulla sensibilità&gt;&gt;. Artaud si riferiva agli aspetti prosodici della parola e perciò alla sua interpretazione, ma la tesi è valida anche per il testo che l&#8217;autore offre all&#8217;interprete, un testo non ancora recitato ma che già ha in sé, nella sua struttura, il dono della musica. Il potere avvolgente della frase, dunque, la sua mobilità ed elasticità sviano il pubblico dal bisogno di osservare dei movimenti: la percezione sonora, il maggior &#8220;nutrimento&#8221; uditivo, compensa la staticità dello sguardo inchiodato sui due opposti cromatismi, Bianco e Nero, duplici punti di fuga della composizione pittorica creata dal romanziere di Providence, giganteschi altoparlanti di una tenzone che ci riguarda tutti.</p>



<figure class="wp-block-image size-large"><img data-attachment-id="114" data-permalink="https://terradinessunodrammaturgia.wordpress.com/corman/" data-orig-file="https://terradinessunodrammaturgia.files.wordpress.com/2020/09/corman.jpg" data-orig-size="660,798" data-comments-opened="1" data-image-meta="{&quot;aperture&quot;:&quot;0&quot;,&quot;credit&quot;:&quot;&quot;,&quot;camera&quot;:&quot;&quot;,&quot;caption&quot;:&quot;&quot;,&quot;created_timestamp&quot;:&quot;0&quot;,&quot;copyright&quot;:&quot;&quot;,&quot;focal_length&quot;:&quot;0&quot;,&quot;iso&quot;:&quot;0&quot;,&quot;shutter_speed&quot;:&quot;0&quot;,&quot;title&quot;:&quot;&quot;,&quot;orientation&quot;:&quot;0&quot;}" data-image-title="corman" data-image-description="" data-medium-file="https://terradinessunodrammaturgia.files.wordpress.com/2020/09/corman.jpg?w=248" data-large-file="https://terradinessunodrammaturgia.files.wordpress.com/2020/09/corman.jpg?w=660" src="https://terradinessunodrammaturgia.files.wordpress.com/2020/09/corman.jpg?w=660" alt="" class="wp-image-114" srcset="https://terradinessunodrammaturgia.files.wordpress.com/2020/09/corman.jpg 660w, https://terradinessunodrammaturgia.files.wordpress.com/2020/09/corman.jpg?w=124 124w, https://terradinessunodrammaturgia.files.wordpress.com/2020/09/corman.jpg?w=248 248w" sizes="(max-width: 660px) 100vw, 660px" /></figure>



<p class="has-text-align-justify">&lt;&lt;Niente di quello che succede significa qualcos&#8217;altro&gt;&gt;, dice il Bianco, e con questa frase nega di colpo l&#8217;intera storia e cultura dell&#8217;Occidente, improntata alla metafora e alla ricerca del senso. E ancora: &lt;&lt;La felicità è contraria alla condizione umana&gt;&gt;, &lt;&lt;La sofferenza e il destino umano sono la stessa cosa. L&#8217;una è la descrizione dell&#8217;altro&gt;&gt;, &lt;&lt;L&#8217;evoluzione non potrà non condurre la vita intelligente alla consapevolezza di una certa cosa sopra tutte le altre, e questa cosa è la futilità&gt;&gt;. Le opinioni del professore Bianco sono figlie di un nichilismo radicale, conclusioni <em>logiche </em>di una razionalità portata ai limiti estremi, sorta di malattia autoimmune della ragione. La risposta del Nero è nella fede, nella presenza di un senso divino in tutto, di una teleologia degli accadimenti. É uno scontro sul piano dinamico dell&#8217;agonismo, scrivevo prima, ma pur trattandosi di una sfida testuale e verbale non è l&#8217;arma dell&#8217;abilità retorica a condurlo. La retorica è quasi del tutto assente, né i dialoghi attingono a sofismi, tutt&#8217;altro: nonostante la profondità e complessità del tema, e soprattutto grazie alla conduzione del Nero, le argomentazioni si avvalgono di allegorie, di metafore, di piani discorsivi sorprendentemente accessibili, un linguaggio &#8220;quotidiano&#8221; direi. Non c&#8217;è abilità retorica, dicevo, c&#8217;è semmai &lt;&lt;l&#8217;accompagnare il proprio interlocutore a &#8220;partorire&#8221; la verità&gt;&gt;, definizione, questa tra caporali, abbastanza comune in rete come spiegazione del cosiddetto metodo maieutico di paternità socratica. La forma dialettica del filosofeggiare socratico, raccontata da Platone nel <em>Teeteto</em>, è detta maieutica (dal greco &#8220;maieutikḗ&#8221;, ovvero &#8220;ostetricia&#8221;) in quanto, in analogia al fare della levatrice con la partoriente ed il feto, tende a guidare l&#8217;interlocutore (generalmente con brevi e precise domande) in un percorso che dovrà chiudersi con la conoscenza sia del suo errore, sia della Verità che finora mai aveva raggiunto. É il metodo che adotta il Nero, è lui il &#8220;nostro&#8221; Socrate ma davanti a sé non ha l&#8217;arrendevolezza di un Alcibiade, né di un Teeteto, e il professore Bianco rintuzza, quasi con noia, i tentativi persuasivi del Nero che evidentemente, dall&#8217;alto del suo scetticismo, gli debbono apparire del tutto inefficaci. Eppure il Nero è molto lontano dall&#8217;essere un ingenuo sprovveduto e si dimostra un più che degno avversario dell&#8217;intellettuale Bianco:</p>



<blockquote class="wp-block-quote"><p>NERO &#8211; [&#8230;] Non sono uno che dubita. Però sono uno che fa domande.</p><p>BIANCO &#8211; E che differenza c&#8217;è?</p><p>NERO &#8211; Be&#8217;, secondo me chi fa domande vuole la verità. Mentre chi dubita vuole sentirsi dire che la verità non esiste.</p></blockquote>



<p class="has-text-align-justify">E così tra continui assalti, mirabili parate, improvvisi contrattacchi, citazioni shakespeariane (&lt;&lt;Chi sarebbe disposto a sopportare questo incubo, se non per paura dell&#8217;incubo che lo seguirà?&gt;&gt;) il testo scorre aspro e crudele verso il finale di partita, finale che non riesce a decretare un vincitore ma nemmeno un pareggio: in realtà <em>Sunset Limited</em> mette in scena due tragiche sconfitte, quella della fede e quella della ragione: il Bianco (la ragione) abbandona la scena con la propria foga autodistruttiva illesa; il Nero (la fede) piange l&#8217;assenza dentro di sé delle &lt;&lt;parole giuste&gt;&gt;. Sono due inettitudini che si annullano a vicenda, le vie cieche dell&#8217;Occidente. </p>



<p class="has-text-align-justify"></p>