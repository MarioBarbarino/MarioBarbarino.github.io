---
title: Il muro dei colombi
image: INUTILE.jpg
created_at: 2019-07-07 09:13:53.000000000 Z
author: Inutile
layout: post
category: INUTILE
tags: INUTILE
original_link: http://rivista.inutile.eu/2019/07/il-muro-dei-colombi/
---

<a href='http://rivista.inutile.eu/2019/07/il-muro-dei-colombi/' target='_blank'> Leggi su + item.title</a>
<p>L’autobus blu senza numero che ci portava al paese<br />
era così composto: un motore rumoroso,<br />
qualche passeggero che guardava il culo a mia madre,<br />
le prime scritte con il bianchetto<br />
del tipo Craxi ladrone, Piero Pelù ci sei solo tu,<br />
Federico annaffiami le ovaie.<br />
Mia madre mi portava spesso a fare visita<br />
a una coppia di anziani nati<br />
sul finire dell’Ottocento.<br />
Erano i miei trisavoli. Trisnonni<br />
come si dice oggi.<br />
I nonni di mio nonno materno.<br />
Nessuno ha visto i suoi trisavoli.<br />
Io li ho visti. Stavano seduti in una cucina<br />
con la stufa a legna e un televisore. Pranzavo<br />
con un piatto di pasta al pesto.<br />
Lei si chiamava Gemma, lui Cristoforo.<br />
Il dialogo tra noi<br />
era una splendida sinfonia dialettale.<br />
Il sole entrava sempre da una finestra.<br />
Cristoforo era uno dei ragazzi del ’99.<br />
Festeggiò i suoi diciott’anni sul campo di battaglia, a Caporetto.<br />
Quell’uomo, che aveva combattuto contro un impero,<br />
mi portava nelle sue piane<br />
a togliere i lumaconi dal basilico<br />
altrimenti di pesto non ne avrei più mangiato.<br />
Si sa, la pelle del bimbo entra subito in contatto<br />
con le pelle vecchia di un uomo,<br />
di un nonno. Una specie di luccicanza.<br />
Forse perché in parte uguali.<br />
Forse perché il primo ha tanto da imparare<br />
il secondo ha poco tempo per insegnare.<br />
A un tratto, quell’uomo, non lo vidi più.<br />
Rimasero la pasta al pesto e la Gemma<br />
ma la sua poltrona restava vuota.<br />
A forza di domandare che fine avesse fatto, la Gemma mi portò<br />
da quella finestra dove entrava sempre il sole.<br />
Mi disse: “Guarda il muro di sassi, li vedi i colombi?<br />
Adesso Cristò è andato a stare lì con loro.<br />
Tutte le sere, quando chiudo le persiane,<br />
gli mando un bacio. Fai ciao con la mano”.<br />
Cercavo il colombo che gli somigliasse di più<br />
ma facevo molta fatica.<br />
Per la prima volta in vita mia<br />
ero di fronte a una persona che ci aveva lasciati<br />
e l’idea che una volta morto<br />
sarei diventato anch’io un animale<br />
non mi dispiaceva affatto.<br />
Era stupendo, accettabile.<br />
Così andai a scuola e lo raccontai a tutti.<br />
E dovevo essere stato molto convincente<br />
sui bambini<br />
perché una maestra chiamò mia madre<br />
e le rimproverò che la mia immaginazione<br />
era da tenere a bada. </p>
<p>Torno in quel paese<br />
tanto caro a Mario Tobino e Franco Fanigliulo<br />
una volta all’anno, per la festa del vino.<br />
Due anni fa<br />
sono tornato a vedere il muro di sassi<br />
dove vivevano i colombi.<br />
Degli uccelli nemmeno l’ombra di una piuma,<br />
il muro era coperto dai manifesti elettorali.<br />
Così ho preso una sbronza terrificante,<br />
sono andato a casa<br />
e mi sono messo a piangere.<br />
Quella notte di Settembre ho capito<br />
che per il resto della mia vita<br />
sarebbero successe cose come queste.<br />
Che la realtà non accetta la fantasia,<br />
che le persone normali sono nemiche dell’immaginazione<br />
e che la felicità sia molto difficile da trovare. </p>
<p><em>Ascolta <a href="https://inutile.eu/wp-content/poesia/muro_colombi.mp3" rel="noopener noreferrer" target="_blank">Il muro dei colombi</a> letta dall&#8217;autore</em></p>