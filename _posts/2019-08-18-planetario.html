---
title: Planetario
image: INUTILE.jpg
created_at: 2019-08-18 09:15:50.000000000 Z
author: Inutile
layout: post
category: INUTILE
tags: INUTILE
original_link: http://rivista.inutile.eu/2019/08/planetario/
---

<a href='http://rivista.inutile.eu/2019/08/planetario/' target='_blank' > Leggi su Planetario</a>
<p>forse confondo le confusioni<br />
perché mi conto più dubbi che giorni<br />
ma ho due pianeti al posto degli occhi<br />
li disegno sul muro<br />
		(poi pulisco: lo giuro)</p>
<p>si vive in un tempo protocollato<br />
tra le visite da calendario e l’orario<br />
del deperimento. del farmaco effetto.<br />
si vive di schemi e gioco di ruoli<br />
di costanti silenzi scontati<br />
per mostrarcisi male. malati.<br />
ma c’è un momento in cui mi do conto<br />
che sono contento: è quando disegno<br />
i miei occhi più grandi del mondo<br />
perché lo contengo nel nero del bulbo<br />
e il bianco contorno è l’universo<br />
in cui nuoto di notte se mi addormento<br />
se il giorno l’ho perso a muovere scacchi<br />
con chi fa la cronaca dei gesti più semplici:<br />
«guarda. lei ha preso una penna.<br />
guarda. lui sta toccando la tenda»<br />
e silenzioso mi fissa gli spacchi<br />
coi suoi pianeti disabitati.</p>
<p>forse confondo le confusioni<br />
perché mi conto più dubbi che giorni<br />
ma ho due pianeti al posto degli occhi<br />
li disegno sul muro<br />
		(poi pulisco: lo giuro)</p>
<p>si vive di sedute e dosaggi<br />
di diritti pestati e ora detriti<br />
di pasti scaldati e assaggi gentili<br />
per evitarci il più dei conati.<br />
si vive di docce in divisa<br />
divisi dall’altro<br />
ché l’amore è bandito ma quando fa buio<br />
se le luci si spengono<br />
arrivano mani a infilarsi nel letto<br />
e può succedere che non siano mie<br />
ma di chi ha più voglia<br />
e non sa cosa tocca ma sa ricucire<br />
senza mostrare (scartare) manie.<br />
così la mattina con le dita pastello<br />
ritraggo lettini vibranti il cigolio<br />
le spinte e gli strappi degli organi scelti<br />
il suono e la voce che mai dice addio<br />
né dice: «ciao sono io è stato stupendo»<br />
no: qui è un rancio di sesso randagio<br />
la regola vuole che va bene fin quando<br />
i grembi non crescano non ci sia parto.<br />
e tempero tempero gli occhi pianeti<br />
coloro coloro gli umani crateri<br />
dipingo soltanto il circo che vedo<br />
io bestia lasciata alla sete di gioco<br />
costretta incastrata dove non si respira<br />
in questa camicia che non si stira.</p>
<p>forse confondo le confusioni<br />
perché mi conto più dubbi che giorni<br />
ma ho due pianeti al posto degli occhi<br />
li disegno sul muro<br />
		(poi pulisco: lo giuro)</p>
<p>ma adesso che ho finito lo spazio<br />
e il planetario è un disastro completo<br />
prima che possa goderne lo sguardo<br />
mi legate le mani con cinghie<br />
a un letto disfatto da carne di scarto<br />
		(avanti uno e poi l’altro)<br />
in attesa del turno di briglie di cuoio<br />
		(avanti uno e poi l’altro)<br />
con l’urlo di unghie dal corridoio<br />
		(avanti uno e poi l’altro)<br />
è attesa in reparto la morte che perde<br />
ché non mi prende se mi attaccate<br />
la testa a uno schermo lo sguardo all’inferno<br />
io fermo fissato un cristo all’altare<br />
con particole in ferro freddo sui lobi<br />
io cimice in camice sacrificale<br />
addento dolente un sorriso di legno<br />
per preservare lo smalto del ghigno<br />
dai crampi che vengono a farmi la festa<br />
una scossa che straccia che scassa la testa<br />
una scossa che straccia che scassa la testa<br />
una scossa<br />
	che straccia<br />
		che scassa<br />
			 la testa<br />
				per farmi confondere<br />
le confusioni<br />
diradare la nebbia planetaria dagli occhi<br />
rotolati all’indietro per le convulsioni<br />
e così eliminare ogni dubbio futuro<br />
per cancellare i disegni sul muro.</p>
<p>forse ho confuso le confusioni<br />
i dubbi si sono vestiti da assiomi<br />
ma i due pianeti al posto degli occhi<br />
restano in volo per cui<br />
li disegno sul muro. in silenzio. da solo.<br />
ché di queste follie io sono le stanze<br />
che non accettano pareti bianche</p>
<p><em>Ascolta <a href="https://inutile.eu/wp-content/poesia/planetario.mp3" rel="noopener noreferrer" target="_blank">Planetario</a> letta dall&#8217;autore</em></p>