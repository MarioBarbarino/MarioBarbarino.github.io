---
title: Scala 1:1
image: CLEAN.jpg
created_at: 2020-08-25 17:56:00.000000000 Z
author: Clean
layout: post
category: CLEAN
tags: CLEAN
original_link: https://cleanrivista.wordpress.com/2020/08/25/scala-11/
---

<a href='https://cleanrivista.wordpress.com/2020/08/25/scala-11/' target='_blank' > Leggi su Scala 1:1</a>
<figure class="wp-block-image alignwide size-large"><img data-attachment-id="1075" data-permalink="https://cleanrivista.wordpress.com/asomohammadiso6/" data-orig-file="https://cleanrivista.files.wordpress.com/2020/08/asomohammadiso6.jpg" data-orig-size="899,1258" data-comments-opened="1" data-image-meta="{&quot;aperture&quot;:&quot;2.8&quot;,&quot;credit&quot;:&quot;&quot;,&quot;camera&quot;:&quot;Canon EOS 5D Mark II&quot;,&quot;caption&quot;:&quot;&quot;,&quot;created_timestamp&quot;:&quot;1481228668&quot;,&quot;copyright&quot;:&quot;&quot;,&quot;focal_length&quot;:&quot;40&quot;,&quot;iso&quot;:&quot;125&quot;,&quot;shutter_speed&quot;:&quot;0.016666666666667&quot;,&quot;title&quot;:&quot;&quot;,&quot;orientation&quot;:&quot;1&quot;}" data-image-title="asomohammadiso6" data-image-description="" data-medium-file="https://cleanrivista.files.wordpress.com/2020/08/asomohammadiso6.jpg?w=214" data-large-file="https://cleanrivista.files.wordpress.com/2020/08/asomohammadiso6.jpg?w=732" src="https://cleanrivista.files.wordpress.com/2020/08/asomohammadiso6.jpg?w=732" alt="" class="wp-image-1075" srcset="https://cleanrivista.files.wordpress.com/2020/08/asomohammadiso6.jpg?w=732 732w, https://cleanrivista.files.wordpress.com/2020/08/asomohammadiso6.jpg?w=107 107w, https://cleanrivista.files.wordpress.com/2020/08/asomohammadiso6.jpg?w=214 214w, https://cleanrivista.files.wordpress.com/2020/08/asomohammadiso6.jpg?w=768 768w, https://cleanrivista.files.wordpress.com/2020/08/asomohammadiso6.jpg 899w" sizes="(max-width: 732px) 100vw, 732px" /><figcaption>Fotografia di Aso  Mohammadi &#8211; <a rel="noreferrer noopener" href="http://asomohammadi.ch/" target="_blank">Aso Mohammadi Photography</a> &#8211; <a href="https://www.instagram.com/aaaaaaasssssssooooooo/" target="_blank" rel="noreferrer noopener">@aaaaaaasssssssooooooo</a></figcaption></figure>



<p>Era affondato nella poltrona a pozzetto di cuoio di bufalo marrone con borchie d’ottone. Nell’angolo, la pendola in palissandro e madreperla con quadrante bronzeo indicante le fasi lunari e lancette metalliche a goccia, vetri molati, intarsi epoca ottocento e opzione d’arresto notturno automatico, segnava le 15 e 46 minuti esatti. Sotto i piedi, il tappeto persiano cm. 253&#215;353, annodato a mano nella città di Mashhad, capitale della provincia iraniana del Razavi Khorasan, con bordura rappresentante un tralcio da cui sbocciavano a intervalli regolari brattee e infiorescenze color panna e argento, medaglione centrale occupato da un albero fusiforme affiancato da due uccelli dal piumaggio a tinte scure fronteggiantisi (palmare la simbologia: albero = <em>axis mundi</em>; animali alati = anime dei morti), era soffice.</p>



<p>La parete dirimpetto era occupata dalla libreria in noce massiccio a dodici ante (non scuri, non battenti, non imposte, non sportelli: ante) per arieggiare i volumi, sorrette da testine di grottesche scolpite con tecnica spigliata e decori rococò (intimità ed edonismo conviventi), dimensioni cm. 550x70x300. Vi facevano bella mostra stampe, strenne, opuscoli, libelli, rotoli, lessici, sillogi, grammatiche, agende, rubriche, glossari, protocolli, etichette, volantini, atlanti, gazzette, antologie, fogli, biglietti, compendi, bozze, bibliografie, quinterni, incunaboli, secentine, quotidiani, mensili, spartiti, catechismi, manifesti, manoscritti, fascicoli, cartine, cartigli, cartoni, cartoline, cartoncini, cartelle, cartellette, vari tipi di carta (straccia, lucida, pecora, velina, carbone, da zucchero, da musica, da pacchi, da parati), cataloghi e cataloghi di cataloghi.</p>



<p>Spiccava, fra il resto, la costa del <em>Forestiero illuminato intorno le cose più rare, e curiose antiche, e moderne della città di Venezia e dell’isole circonvicine. Con la descrizione delle chiese, monasteri, ospedali, tesoro di San Marco, arsenale, fabbriche pubbliche, pitture celebri, funzioni e divertimenti, e di quanto v’è di più riguardevole. Opera adornata di molte bellissime vedute in rame delle fabbriche più cospicue di questa metropoli</em>, pubblicata in Venezia, presso Girolamo Albrezzi nel 1784. Quella guida marginosa della Serenissima in 8°, mm. 155&#215;109, con un’antiporta figurata con stemma nobiliare entro drappo sorretto da fiere (ossia, secondo l’esegeta, <em>le tre faville c’hanno i cuori accesi</em>: <em>Inf.</em>, VI, 75) e quarantacinque tavole di cui la metà a doppia pagina, ottanta vedute calcografiche a volo d’uccello di siti monumentali e artistici finemente incise, legatura in mezza pelle verde e titoli impressi in oro su tassello al dorso, che, stando al Morazzoni, superava tutte le altre «per praticità di notizie», gli era costata una fortuna (verificabile sulla lista dei venduti all’<em>Asta libri rari e autografi</em>, Torino, Sala Patrassi, 11-02-1999. Degna di segnalazione, fra i lotti ivi presenti, una fotografia del conte Luigi Arborio Mella di Sant’Elia, Gran maestro delle cerimonie di Vittorio Emanuele III).</p>



<p>La luce, proveniente dal lampadario orientale a forma di melograno di vetro bianco opaco e azzurro trasparente, in acciaio traforato con rocce cristalline giallognole, appeso al soffitto tramite una catena lunga cm. 50 circa (su ciò non era certo, e gli rodeva non aver avuto ancora il tempo di prendere la scala, smontare la struttura dell’apparecchio e misurarne il sostegno dal primo all’ultimo anello stendendolo sul tappeto persiano cm. 253&#215;353 dall’iconografia ricca di rimandi escatologici), era fioca.</p>



<p>Senza sapere perché, si sentì a disagio. Guardò la finestra. Fuori il tempo era bello. S’affacciò. Nel giardino sottostante brulicava, lo vedeva distintamente e con profondo orrore, una quantità imprecisata di animali, piccoli e meno piccoli, che l’<em>homo sapiens sapiens</em> non era stato in grado fino ad allora d’inventariare, d’archiviare, d’introdurre, se necessario a forza, in un elenco descrittivo sicuro e fisso, d’inequivocabile chiarezza, in una gerarchia tassonomica oggettiva, in una tavola di valori immutabili. Tornò a sedersi sulla poltrona a pozzetto e tirò un sospiro pieno di rassegnazione.</p>



<p><em>Luca G. Manenti</em></p>