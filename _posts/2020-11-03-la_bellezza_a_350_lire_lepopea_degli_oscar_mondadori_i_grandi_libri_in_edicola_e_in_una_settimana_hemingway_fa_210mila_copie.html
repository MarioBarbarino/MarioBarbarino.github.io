---
title: 'La bellezza a 350 Lire. L’epopea degli Oscar Mondadori: i grandi libri in
  edicola (e in una settimana, Hemingway fa 210mila copie)'
image: PANGEA.jpg
created_at: 2020-11-03 11:56:54.000000000 Z
author: Pangea
layout: post
category: pangea
tags: pangea
original_link: http://www.pangea.news/oscar-mondadori-mostra/
---

<a href='http://www.pangea.news/oscar-mondadori-mostra/' target='_blank' > Leggi su Pangea</a>
<p><strong>Fu una specie di utopia realizzata, l’asso di cuori, la rivoluzione copernicana dell’editoria. Accadde 55 anni fa, nell’aprile del 1965, e quella vecchia volpe di Arnoldo Mondadori la sintetizzò così, in tre regole auree: “Primo: aver creato nuovi canali di vendita. Secondo: offerta opere alto valore letterario. Terzo: aver fede costanza coraggio nelle imprese nelle quali si crede”. </strong>La rivoluzione, in effetti, fu nell’aver modificato il modo d’intendere il libro. Mondadori intuì che “la crescente diffusione del libro tascabile” aveva bisogno di altri spazi: la libreria era il cappello a cilindro dell’editoria che fu. Galvanizzato, il 10 febbraio 1965 Mondadori scrive all’“Illustre Arpino” denunciando la potenza di fuoco della sua armata libresca: “Oltre che alle normali librerie anche alle 16.000 edicole e alle 10.000 cartolibrerie che possiamo raggiungere”. Insomma, nascevano gli Oscar: nome rotondo, solare, americanoide, per una collana settimanale di libri che s’acquistavano anche in edicola, costavano pochissimo (“Lire 350”), erano bellissimi. L’esordio fu col botto, come si dice: <em>Addio alle armi </em>di Hemingway “vende 210.000 copie in una settimana e quasi 400.000 nei due mesi seguenti”. In una fotografia i due, Mondadori e Hemigway, brindano, ghignando.</p>



<p>*</p>



<p><em>Fede Costanza Coraggio </em>sono le tre virtù editoriali di Mondadori, che temperano le teologali di San Paolo, Fede Speranza Carità. Mi preme la seconda delle regole impiattate dal gran khan dell’editoria: <strong>la strategia commerciale regge a patto che vi sia “offerta opere alto valore letterario”. Senza <em>alto valore letterario </em>non è mercato ma mercimonio, non è commercio ma lascivia editoriale.</strong> La massiccia promozione lascia sgomenti: all’urlo “Gli Oscar Mondadori. Un libro alla settimana”, segue sfilza di grandissimi, “Hemingway Buzzati Lawrence Nabokov Pavese Fitzgerald Cronin Dickens Mauriac Arpino Gogol Remarque Cassola Pratolini Steinbeck…”. Si crea anche – all’americana – una affinità solidale tra lettore e autore (leggo Hemingway, non la particolare opera di un autore chiamato Hemingway). “Alla scelta dei primi cento titoli degli Oscar provvedono direttamente Alberto Mondadori e Vittorio Sereni. <strong>Nel corso del 1965 escono in edicola grandi libri come <em>La ragazza di Bube </em>di Carlo Cassola, <em>La nausea </em>di Jean-Paul Sartre e <em>Un amore </em>di Dino Buzzati. Ma anche <em>Un delitto d’onore </em>di Giovanni Arpino, <em>Il nostro agente all’Avana</em> di Graham Greene, <em>Orgoglio e pregiudizio</em> di Jane Austen, <em>Una vita</em> di Guy de Maupassant e <em>I malavoglia</em> di Giovanni Verga.</strong> Al ritmo di un volume la settimana l’acquirente degli Oscar Mondadori è messo nelle condizioni di crearsi, per una cifra molto modesta, una vera e propria collezione delle opere narrative più importanti” (Elena Rancati e Beatrice Porchera, in<em> Libri e scrittori da collezione. Casi editoriali in un secolo di Mondadori</em>, 2007). &nbsp;</p>



<figure class="wp-block-image size-large"><img data-attachment-id="80888" data-permalink="http://www.pangea.news/oscar-mondadori-mostra/scandalo/" data-orig-file="https://i2.wp.com/www.pangea.news/wp-content/uploads/2020/11/scandalo.jpg?fit=524%2C827" data-orig-size="524,827" data-comments-opened="0" data-image-meta="{&quot;aperture&quot;:&quot;0&quot;,&quot;credit&quot;:&quot;&quot;,&quot;camera&quot;:&quot;&quot;,&quot;caption&quot;:&quot;&quot;,&quot;created_timestamp&quot;:&quot;0&quot;,&quot;copyright&quot;:&quot;&quot;,&quot;focal_length&quot;:&quot;0&quot;,&quot;iso&quot;:&quot;0&quot;,&quot;shutter_speed&quot;:&quot;0&quot;,&quot;title&quot;:&quot;&quot;,&quot;orientation&quot;:&quot;1&quot;}" data-image-title="scandalo" data-image-description="" data-medium-file="https://i2.wp.com/www.pangea.news/wp-content/uploads/2020/11/scandalo.jpg?fit=190%2C300" data-large-file="https://i2.wp.com/www.pangea.news/wp-content/uploads/2020/11/scandalo.jpg?fit=524%2C827" loading="lazy" width="524" height="827" src="https://i2.wp.com/www.pangea.news/wp-content/uploads/2020/11/scandalo.jpg?resize=524%2C827" alt="" class="wp-image-80888" srcset="https://i2.wp.com/www.pangea.news/wp-content/uploads/2020/11/scandalo.jpg?w=524 524w, https://i2.wp.com/www.pangea.news/wp-content/uploads/2020/11/scandalo.jpg?resize=190%2C300 190w" sizes="(max-width: 524px) 100vw, 524px" data-recalc-dims="1" /></figure>



<p>*</p>



<p>La manna durò un anno. Un po’ tutti gli editori d’allora – Garzanti, Mursia, Sansoni, Longanesi, Dall’Oglio –, storditi dal successo di Mondadori, fondano la loro collana tascabile, dando invasione al mercato. Anche gli Oscar, “i libri-transistor che fanno biblioteca” (logo coniato da Vittorio Sereni), mutano vita, si strutturano in sottocollane, divengono una casa editrice nella casa editrice. <strong>L’Oscar è poliedrico, immortale: nella stagione 1984-85 è lo sponsor del Milan di Pietro Paolo Virdis e Mark Hateley</strong> (ma quello, soprattutto, è l’anno del Verona campione d’Italia, di Michel Platini capocannoniere, di Maradona al Napoli). Nel 2017 sono nati gli Oscar Baobab: libri enormi, cartonati, con grandi testi – tra gli ultimi, le <em>Poesie e prose </em>di Vittorio Sereni – a un prezzo non del tutto conveniente (tra i 20 e i 27 euro). Anche gli Oscar sono diventati aristocratici.</p>



<p>*</p>



<p>Oggetto d’imitazione e di studio, ora l’epopea degli Oscar è diventata una mostra, <strong>“Libri da Oscar. Come nacque la più popolare collana editoriale italiana”,<a href="https://www.luinonotizie.it/2020/10/22/luino-in-arrivo-a-palazzo-verbania-una-mostra-da-oscar/305414" target="_blank" rel="noreferrer noopener"> in Palazzo Verbania, a Luino</a>, a cura di Luigi Mascheroni e Santo Alligo </strong>(inaugurata il 24 ottobre, state all’occhio perché a causa delle peripezie Covid sarà prorogata). Soprattutto, è prezioso il catalogo – stampa Little Nemo Editore – che racconta retroscena e virtuosismi dell’impresa editoriale. Ad esempio, spiega Roberto Cicala, <strong>“Il modello non è la concorrente “Bur”, dalle copertine grigie fin dal 1949: è l’inglese Penguin, che trent’anni prima ha iniziato a pubblicare letteratura di qualità non semplicemente per i bookshop; se deve ad Allen Lane, futuro sir, la sfida di vendere Agatha Christie o George Orwell nei chioschi delle stazioni</strong>, nelle tabaccherie e nei primi supermercati, con colori diversi in copertina per ogni genere: arancione per la narrativa, verde per i thriller, blu per un genere amato dai lettori anglosassoni, le biografie. Il costo di ogni volumetto è di 6 pence, l’equivalente di un pacchetto di sigarette, lo stesso del prezzo dato alla nuova collana, 350 lire, meno di 4 euro rapportati a oggi”.</p>



<figure class="wp-block-image size-large"><img data-attachment-id="80889" data-permalink="http://www.pangea.news/oscar-mondadori-mostra/horton/" data-orig-file="https://i0.wp.com/www.pangea.news/wp-content/uploads/2020/11/horton.jpg?fit=728%2C1188" data-orig-size="728,1188" data-comments-opened="0" data-image-meta="{&quot;aperture&quot;:&quot;0&quot;,&quot;credit&quot;:&quot;&quot;,&quot;camera&quot;:&quot;&quot;,&quot;caption&quot;:&quot;&quot;,&quot;created_timestamp&quot;:&quot;0&quot;,&quot;copyright&quot;:&quot;&quot;,&quot;focal_length&quot;:&quot;0&quot;,&quot;iso&quot;:&quot;0&quot;,&quot;shutter_speed&quot;:&quot;0&quot;,&quot;title&quot;:&quot;&quot;,&quot;orientation&quot;:&quot;1&quot;}" data-image-title="horton" data-image-description="" data-medium-file="https://i0.wp.com/www.pangea.news/wp-content/uploads/2020/11/horton.jpg?fit=184%2C300" data-large-file="https://i0.wp.com/www.pangea.news/wp-content/uploads/2020/11/horton.jpg?fit=628%2C1024" loading="lazy" width="628" height="1024" src="https://i0.wp.com/www.pangea.news/wp-content/uploads/2020/11/horton.jpg?resize=628%2C1024" alt="" class="wp-image-80889" srcset="https://i0.wp.com/www.pangea.news/wp-content/uploads/2020/11/horton.jpg?resize=628%2C1024 628w, https://i0.wp.com/www.pangea.news/wp-content/uploads/2020/11/horton.jpg?resize=184%2C300 184w, https://i0.wp.com/www.pangea.news/wp-content/uploads/2020/11/horton.jpg?w=728 728w" sizes="(max-width: 628px) 100vw, 628px" data-recalc-dims="1" /></figure>



<p>*</p>



<p>L’altro aspetto, però, che ha fatto grande gli Oscar – e fa magnetica la mostra – sono le illustrazioni, gli illustratori. <strong>Le copertine degli Oscar sono meravigliose. Merito di artisti mirabili come Mario Tempesti, dai tratti esistenzialisti, l’onirico Karel Thole, l’onnisciente Ferenc Pintér.</strong> Grazie a Pintér, per dire, <em>Elias Portolu </em>della Deledda ha una potenza icastica faulkneriana e Maigret assurge a vette d’indiavolato. Alcune tavole – per <em>La verità perduta </em>di Bruno Tacconi e per <em>Figli</em> di Pearl S. Buck – sono eccelse a dispetto dei romanzi che adornano. D’altronde, per gli Oscar Fantascienza Karel Thole ha creato superbi capolavori: si guardi la copertina de <em>I figli dell’invasione </em>di John Wyndham. Per non parlare delle tenebrose tavole per il ciclo di Poirot, indimenticate. Fu l’Eden dei libri, appunto: a pochi spiccioli, la bellezza. Grandi libri, grandi illustratori. Oggi ci toccano libri modesti, confezioni editoriali sbadate, sbagliate, il tutto a caro prezzo. (d.b.)</p>



<p><em>*In copertina: tavola di Ferenc Pintér per illustrare &#8220;Maigret e la ballerina del Gai Moulin&#8221; di Georges Simenon, 1972</em></p>
<p>L'articolo <a rel="nofollow" href="http://www.pangea.news/oscar-mondadori-mostra/">La bellezza a 350 Lire. L’epopea degli Oscar Mondadori: i grandi libri in edicola (e in una settimana, Hemingway fa 210mila copie)</a> proviene da <a rel="nofollow" href="http://www.pangea.news">Pangea</a>.</p>