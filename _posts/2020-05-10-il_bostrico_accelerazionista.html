---
title: Il bostrico accelerazionista
image: CLEAN.jpg
created_at: 2020-05-10 13:50:00.000000000 Z
author: Clean
layout: post
category: CLEAN
tags: CLEAN
original_link: https://cleanrivista.wordpress.com/2020/05/10/il-bostrico-accelerazionista/
---

<a href='https://cleanrivista.wordpress.com/2020/05/10/il-bostrico-accelerazionista/' target='_blank' > Leggi su Il bostrico accelerazionista</a>
<figure class="wp-block-image alignwide size-large"><img data-attachment-id="882" data-permalink="https://cleanrivista.wordpress.com/cesarettifungo-2/" data-orig-file="https://cleanrivista.files.wordpress.com/2020/05/cesarettifungo.png" data-orig-size="1246,835" data-comments-opened="1" data-image-meta="{&quot;aperture&quot;:&quot;0&quot;,&quot;credit&quot;:&quot;&quot;,&quot;camera&quot;:&quot;&quot;,&quot;caption&quot;:&quot;&quot;,&quot;created_timestamp&quot;:&quot;0&quot;,&quot;copyright&quot;:&quot;&quot;,&quot;focal_length&quot;:&quot;0&quot;,&quot;iso&quot;:&quot;0&quot;,&quot;shutter_speed&quot;:&quot;0&quot;,&quot;title&quot;:&quot;&quot;,&quot;orientation&quot;:&quot;0&quot;}" data-image-title="cesarettifungo" data-image-description="" data-medium-file="https://cleanrivista.files.wordpress.com/2020/05/cesarettifungo.png?w=300" data-large-file="https://cleanrivista.files.wordpress.com/2020/05/cesarettifungo.png?w=1000" src="https://cleanrivista.files.wordpress.com/2020/05/cesarettifungo.png?w=1024" alt="" class="wp-image-882" srcset="https://cleanrivista.files.wordpress.com/2020/05/cesarettifungo.png?w=1024 1024w, https://cleanrivista.files.wordpress.com/2020/05/cesarettifungo.png?w=150 150w, https://cleanrivista.files.wordpress.com/2020/05/cesarettifungo.png?w=300 300w, https://cleanrivista.files.wordpress.com/2020/05/cesarettifungo.png?w=768 768w, https://cleanrivista.files.wordpress.com/2020/05/cesarettifungo.png 1246w" sizes="(max-width: 1024px) 100vw, 1024px" /><figcaption>Fotografia di Margherita Cesaretti &#8211; <a rel="noreferrer noopener" href="http://www.margheritacesaretti.com/" target="_blank">Margherita Cesaretti</a></figcaption></figure>



<p>Vorrei farla breve, come se la raccontassi a un amico, a corollario di un incontro, o sull’uscio d’una bottega – cosa che ho realmente fatto, più d’una volta &#8211; un po’ di fretta quindi, in un normale giorno di lavoro. Che questa storia possa essere letta come una allegoria non sono ancora persuaso. Fatto sta che lo scorso anno, a fine inverno, raccolsi nel bosco un grosso fungo poliporo a mensola, staccato da un ceppo, per studiarne le caratteristiche. Duro come il legno, dovetti svellerlo con un colpo di zappa che portò via anche una parte della corteccia cui stava tanto saldamente ancorato. Era di un velluto bianco argenteo nella parte superiore, mentre sotto era bruno scuro, spugnoso e assai compatto. M’informai anche per imbalsamarlo, tanto era bello da vedersi, e tenerlo come soprammobile. Lo collocai invece al centro di un fauna box sistemato sulla scrivania dello studio, di fronte alla finestra, in attesa di qualcosa, di quello che iniziai a chiamare un “evento”. Perché sotto quella scorza apparentemente incorrotta e silenziosa qualcosa stava maturando e un qualche avvenimento sarebbe di certo dovuto accadere.</p>



<p>Così lo ho spruzzato ogni giorno col nebulizzatore. Trascorso non molto la superficie liscia del cappello ha iniziato a presentare qualche minuscolo foro. Si erano schiusi dei piccoli coleotteri che da principio credetti fossero Scolitidi (ma sono rari gli scolitidi micetofagi e questi, passati al vaglio del microscopio, non presentavano alcuno dei tratti salienti di questa famiglia). Trovavo, al mattino, qualche sparuto esemplare in fondo della scatola, attardato dopo gli sfarfallamenti notturni. Ho immaginato che, ai pochi esemplari evidenti all’esterno, dovesse corrisponderne un maggior numero dentro. Mi rallegravo, incuriosito da quale specie sarebbe potuta venire fuori. Magari qualche variopinto tenebrionide come il Diaperis boleti. Chissà. Non potevo vedere quanti fossero nascosti, annidati nella trama della struttura: il poliporo era ancora così compatto che avrei potuto tranciarlo solo con un coltello.</p>



<p>E di romperlo non avevo voglia. Lasciai passare altro tempo. Al mattino capitava sempre più spesso di trovarne anche di morti, stecchiti in fondo della scatola. Dovetti chiudere le fessure del coperchio con una rete di tulle più fitta per timore che potessero sfuggire. Non erano Anobidi, ossia volgarmente tarli, ma averli a giro per casa mi avrebbe dato comunque fastidio. Forse in quel preciso istante decisi che tutto ciò sarebbe diventato un vero e proprio esperimento. Non avrei effettuato nessun prelievo e neppure avrei aggiunto nulla, se non luce e acqua. Lasciai il tutto a fare il suo corso, senza alcuna regola, convinto che in qualche maniera la dinamica avrebbe trovato un suo equilibrio.</p>



<p>Fino a metà primavera si spandeva dal fauna box una piacevole fragranza di sottobosco e ogni cosa sembrava restare relativamente confinata nella regolarità. Era bello vedere questi Bostrichidi &#8211; perché tali studiandoli avevo scoperto che erano &#8211; aggirarsi sul cappuccio del fungo, protendendo le antenne e le zampe in cerca dei loro simili, rincorrendosi e accoppiandosi. Gli individui crescevano di numero, come pure aumentavano i morti, che si depositavano negli angoli. La superficie del poliporo continuava a essere dura e vellutata, crivellata solo di pochi buchi perché, evidentemente, stavano sortendo da sotto, dalla parte spugnosa, il lato oscuro del fungo, che non avevo il coraggio di andare a esplorare.</p>



<p>Arrivato il caldo estivo è aumentata anche l’umidità nella scatola e la situazione ha iniziato decisamente a degenerare. Se tu avessi, come me, avvicinato l’orecchio alla scatola avresti sentito un formicolare, un brusio, un rosicchio continuo e indaffaratissimo. Ho osservato per diversi giorni con sguardo folle ed esaltato quello che nel frattempo è divenuto a tutti gli effetti il mio esperimento. Crivellato di fori, il poliporo, al tatto, si era alleggerito molto, perdendo quasi consistenza. Anche osservandolo, si percepiva che era stato svuotato da dentro. Stavo lì, per minuti, a osservare da dietro la plastica trasparente quella torma infestante di bostrichidi. Finché a inizio luglio non si è raggiunto il parossismo: il fondo della scatola era cosparso di migliaia di cadaveri e sopra, sulle macerie, sui resti di quello che era il poliporo, un banchetto indemoniato di accoppiamenti e un frenetico rincorrersi senza più alcuna armonia. Il ronzio era impercettibile ma più cupo, come quello di una grande metropoli.</p>



<p>Facevano semplicemente ciò per cui l’evoluzione li ha programmati: si riproducevano a più non posso per replicare cloni di sé stessi possibilmente sempre più forti e potenti. Non c’era più alcuna logica, era saltata ogni possibile prospettiva futura, a meno che non avessero iniziato a cannibalizzarsi, o avessero preso coscienza della situazione in cui erano, l’estinzione si sarebbe consumata nel giro di pochi giorni. Avevano i giorni contati, i miei avidi bostrichidi. A quel punto la metafora ecologista sottesa a questo squallido esperimento era diventata evidente, quasi disgustosa. Ero io la Superintelligenza che li aveva guidati a tale sfacelo? Loro avevano qualche consapevolezza del loro essere in quella situazione? No. Io piuttosto potevo essere il Demiurgo, un semidio malvagio, a sua volta intrappolato in un sistema finito, in un’infinita trappola di specchi.</p>



<p>Persi interesse per il gioco. Smisi di annaffiarli. Buttai tutto in un angolo della terrazza, coperto da un telo, tanto era lo schifo e la consapevolezza della fratellanza con quella torma di indefessi, minuscoli lavoratori. Tornai ad agosto, non senza una buona dose di coraggio, a visitare le spoglie di quel mondo postatomico e lunare: il fungo era a pezzi, in polvere. Si aggirava ancora qualche Bostrichide, qualche larva candida si nutriva di una palta indistinta di corpi secchi, spore, uova, polvere. Niente. Mi divertii a fare l’archeologo. Uno a uno iniziai a separare i corpi dei coleotteri morti dai resti polverizzati del fungo. Con enorme pazienza arrivai a contarne circa un migliaio e, a giudicare dalla forma e dal colore, dovevano essere almeno due o tre specie differenti. Ogni tanto, inframezzati, anche altri coleotteri di famiglie minori, ma in percentuali residue, risibili, inferiori all’uno per cento.</p>



<p>L’esperimento non ebbe conclusione o valore scientifico, poiché non fu possibile fare statistiche. Un numero imprecisato di esemplari si era decomposto. Trovavo elitre, parti di addome, pronoti, ma una conta globale era letteralmente impossibile. Rimasero integri alcuni pezzi di fungo, ormai croste secche e inservibili, ma pensai che dalle spore avrebbe eventualmente potuto rinascere qualcosa. D’autunno le ho prese e messe in un altro terrario, nel quale stavo allevando Tenebrionidi. Le ho buttate dentro senza pensarci troppo su. Fino a ieri, quando sono appunto risorti, come dal nulla, simili a un’Araba Fenice, alcune coppie di Bostrichidi.</p>



<p>(16 marzo 2019 – 16 marzo 2020)</p>



<p><em>Tommaso Lisa</em></p>