---
title: 'Riscoprire Samonà: “Fratelli” tra letteratura e psicanalisi'
image: IL_RIFUGIO_DELL’IRCOCERVO.jpg
created_at: 2020-07-06 06:00:52.000000000 Z
author: Il Rifugio dell’Ircocervo
layout: post
category: IL RIFUGIO DELL’IRCOCERVO
tags: IL RIFUGIO DELL’IRCOCERVO
original_link: https://ilrifugiodellircocervo.com/2020/07/06/riscoprire-samona-fratelli-tra-letteratura-e-psicanalisi/
---

<a href='https://ilrifugiodellircocervo.com/2020/07/06/riscoprire-samona-fratelli-tra-letteratura-e-psicanalisi/' target='_blank' > Leggi su Riscoprire Samonà: “Fratelli” tra letteratura e psicanalisi</a>
<p style="text-align:center;"><strong><em>Fratelli fu nel 1978 un grande successo di pubblico e di critica. Un&#8217;opera innovativa per l&#8217;epoca, forse uno dei primi esempi di autofiction.</em></strong></p>
<p style="text-align:justify;">Carmelo Samonà fa parte di quella schiera probabilmente oggi estinta di letterati che si dedicano a un assiduo e lungo studio delle opere altrui prima di cimentarsi in una prova letteraria propria. Nato a Palermo nel 1926, figlio del grande architetto Giuseppe Samonà, dedicò il suo percorso universitario e poi la sua intera vita agli studi di ispanistica, in particolare al teatro di Calderón de la Barca, Tirso de Molina e Lope de Vega<a href="#_ftn1" name="_ftnref1">[1]</a>. Il suo contributo al settore resta tra i più importanti e imprescindibili del Novecento, mentre la vocazione narrativa, come ha notato Francesco Orlando, «insorse in ritardo, sotto l’urto di un’esperienza violentemente traumatica che non aveva niente a che fare con la professione o la passione letteraria, che di per sé avrebbe potuto solo disturbarle o paralizzarle»<a href="#_ftn2" name="_ftnref2">[2]</a>.<span id="more-14956"></span></p>
<p style="text-align:justify;"><strong><em>Fratelli, </em>il suo esordio, arriva nel 1978, quando Samonà aveva ormai cinquantadue anni</strong> e già una popolare fama di divulgatore e autore di opere monografiche e manualistiche alle spalle. Pubblicato da Einaudi, nello stesso anno vinse il Premio Bagutta e raggiunse la finale del Premio Strega, ricevendo le lodi di Giorgio Manganelli, Walter Pedullà e Natalia Ginzburg tra gli altri.<br />
Si tratta di un romanzo breve, appena cento pagine, che potremmo definire una sorta di <strong>autofiction</strong>. Questo termine, piuttosto in voga nella letteratura di oggi, era stato coniato appena l’anno prima da Doubrovsky. Definizione che sembrerebbe addirsi a <em>Fratelli </em>non solo per la sua ispirazione autobiografica, ma anche per una <strong>funzione «catartica»</strong><a href="#_ftn3" name="_ftnref3">[3]</a> <strong>della scrittura</strong>, che muove da un mai dichiarato tentativo – verrebbe da definirlo – di autoanalisi.</p>
<p style="text-align:justify;">Certi <strong>presupposti psicoanalitici</strong> <strong>del romanzo</strong> sono stati in effetti evidenziati già dallo stesso Orlando, che forse più di tutti in Italia ha analizzato i testi letterari alla luce delle teorie freudiane. Egli, in particolare, ha interpretato il rapporto tra l’autore-narratore e il fratello malato in riferimento al principio di «simmetria» di Ignacio Matte Blanco<a href="#_ftn4" name="_ftnref4">[4]</a>.<br />
<span class="text-diff__context">Più in generale, a testimonianza ulteriore del <strong>rapporto tra Samonà e la psicanalisi</strong>, si può citare il caso di</span><span class="text-diff__deletions"> </span><em><span class="text-diff__additions">Cinque</span> </em><span class="text-diff__additions"><em>sogni</em>, b</span><span class="text-diff__additions">reve prosa che</span><span class="text-diff__context">, </span><span class="text-diff__additions">esplicitata la propria genesi, racconta appunto cinque sogni fatti dall&#8217;autore negli ultimi mesi di vita, durante i quali ha combattuto con un male incurabile. Il suggerimento di trascriverli fu di Alessandra Ginzburg</span><span class="text-diff__additions">, figlia dell&#8217;amica Natalia e psicoanalista. </span></p>
<p style="text-align:justify;"><span class="text-diff__additions">P</span>er spiegare cosa s’intende nello specifico con il riferimento alla «simmetria» di Matte Blanco, è necessario prima illustrare il <strong>contenuto dell’opera</strong>.<br />
<em>Fratelli </em>si presenta come un intimo, introspettivo processo di osservazione, disamina e infine elaborazione del rapporto dell’io narrante con suo fratello, affetto da un qualche disturbo cognitivo che non viene mai nominato. <strong>La malattia trattiene il fratello in una perenne infantilità</strong>, e obbliga l’altro a offrire le proprie incessanti cure, in un rapporto e una convivenza che si fanno simbiotiche. I due vivono soli in una grande casa, che appare quasi come uno spazio-mondo dai confini ristretti e al tempo stesso dilatati e illimitati; una scenografia indefinita, fumosa, quasi onirica, abitata da loro due soltanto. La comunicazione tra i due fratelli obbliga a eccedere il mero uso del <strong>linguaggio</strong> e si serve di diverse forme, in particolare quella del silenzio, così come del gioco e della lotta, che sono altresì un costante oscillare tra il perdersi e il ritrovarsi, ma anche tra la fantasiosa finzione dell’uno e l’estrema realtà dell’altra.</p>
<p style="text-align:justify;"><strong>La casa diventa così lo spazio fisico in cui si proietta la reciproca ricerca interiore tra i fratelli.</strong> Quello trai i due malato, in particolare, è solito nascondersi e fuggire, smarrirsi e celarsi tra le stanze: un gioco, appunto, che solo gioco non è, che un invito all’altro, come testimonia una frase di un candore quasi struggente:<br />
«Cercami. [&#8230;] Cercami di nuovo,  aggiunge, anche se mi hai trovato».<a href="#_ftn5" name="_ftnref5">[5]</a><br />
In questa frase c’è anche tutta la potenza della lingua di Samonà: densa, elegante, ricercata, al tempo stesso pudica e discreta, capace di proiettare nuova luce su immagini e oggetti consueti, di offrircene un’inedita prospettiva, sul solco di autori, tra gli altri, come Bufalino.</p>
<p style="text-align:justify;"><strong>L’io narrante – e si ritorna qui alla «simmetria» di Matte Blanco –, mediante la scrittura, analizza il rapporto tra sé e il fratello, </strong>in un certo senso come fosse uno psicanalista. Il fratello diventa <em>simmetricamente</em> una proiezione di sé. Nel curare, osservare, studiare lui, l&#8217;io narrante cura, osserva e studia se stesso; sta compiendo un&#8217;auto-osservazione. La simbiosi è così estrema che la distinzione tra l’uno e l’altro tende sempre più a sfumare, come dimostra nei fatti anche il frequente scambio di abiti tra i due. L’io narrante racconta di come sia solito prendere appunti sul fratello, trascrivere ed esaminare i suoi comportamenti, e raccoglierne i fogli con ordine; eppure le pagine si perdono, sfuggono, come non ci fossero mai state. S’insinua il sospetto che sia il fratello a manometterle; ma l’errore è facile da commettere, e un foglio nella tasca di una giacca svela una verità e il suo contrario.</p>
<p style="text-align:justify;"><strong>Il narratore, nel sospettare del fratello, finisce per sospettare di sé. </strong>La narrazione si fa inaffidabile: chi è il colpevole tra i due? Non esiste una verità, non si può carpire. Anch’essa si sgretola in quella casa in cui la realtà del mondo esterno lascia spazio a una dimensione altra, fatta di simulazioni, di messe in scena, di interpretazioni, di giochi, ma anche di sospetti, di estenuazione, di scontri e gelosie.<br />
Quel che di più autentico resta, alla fine, è il sentimento indissolubile che lega i due: una lingua universale e condivisa che si sottrae alle leggi della malattia. In tal senso, l’immagine dei fratelli sullo stesso letto, avvinti in un abbraccio, è di una forza commovente. Come ebbe a notare Antonio Porta, «gli avversari sopravvivono corporalmente abbracciati perché nel corpo riconoscono l’unico denominatore comune»<a href="#_ftn6" name="_ftnref5">[6]</a>.</p>
<p>Giuseppe Rizzi</p>
<p>&nbsp;</p>
<hr />
<p style="text-align:justify;"><a href="#_ftnref1" name="_ftn1">[1]</a> Elisabetta Sarmati in <em>Dizionario Biografico degli italiani</em> – Volume 90, Istituto della Enciclopedia Italiana, 2017<br />
<a href="#_ftnref2" name="_ftn2">[2]</a> Francesco Orlando, <em>Suoni flebili e opachi</em>, introduzione a Carmelo Samonà, <em>Fratelli e tutta l’opera narrativa, </em>Mondadori, 2002, p. V<br />
<a href="#_ftnref3" name="_ftn3">[3]</a><em> Ibid</em>. p. XII<br />
<a href="#_ftnref4" name="_ftn4">[4]</a> <em>ivi</em><br />
<a href="#_ftnref5" name="_ftn5">[5]</a> Carmelo Samonà, <em>Fratelli, </em>Einaudi, 1978, p. 31<br />
<a href="#_ftnref6" name="_ftn2">[6]</a> <span class="text-diff__additions">Antonio Porta, <em>Se parla un «sano di mente»</em>, in «Corriere dei libri», 19/03/78, p. 12.<br />
</span></p>