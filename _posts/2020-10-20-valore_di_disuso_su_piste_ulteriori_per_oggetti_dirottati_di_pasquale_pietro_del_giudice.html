---
title: Valore di disuso. Su “Piste ulteriori per oggetti dirottati” di Pasquale Pietro
  Del Giudice
image: GRADO_ZERO.jpg
created_at: 2020-10-20 10:00:41.000000000 Z
author: Grado Zero
layout: post
category: grado-zero
tags: grado-zero
original_link: https://www.rivistagradozero.com/2020/10/20/valore-di-disuso-su-piste-ulteriori-per-oggetti-dirottati-di-pasquale-pietro-del-giudice/
---

<a href='https://www.rivistagradozero.com/2020/10/20/valore-di-disuso-su-piste-ulteriori-per-oggetti-dirottati-di-pasquale-pietro-del-giudice/' target='_blank' > Leggi su Grado Zero</a>
<p>Potremmo
definire quella tracciata da Pasquale Pietro Del Giudice in <em>Piste ulteriori per oggetti dirottati </em>(Ensemble, 2019) una speleologia degli
oggetti. La maggior parte dei testi contenuti nella silloge obbedisce a una
dialettica tra io e mondo (artificiale) in cui il primo è in grado di vedere la
vasta gamma di significati riposta negli elementi del secondo. </p>



<p>Nell’affondo all’interno di questi elementi, delle pieghe semantiche e
ontologiche degli oggetti, risiede la ragion d’essere della poesia di Del
Giudice.</p>



<p><strong>Disfunzionalità degli oggetti</strong></p>



<p>Per avvicinarsi a questo libro è certamente utile tener presente la
formazione filosofica dell’autore. È un aspetto che influisce sulla sua scrittura
non solo, e non principalmente, a livello lessicale, o citazionale (è di
Wittgenstein, ad esempio, l’esergo in apertura), ma soprattutto a livello
strutturale, sul modo di organizzare il discorso interno ai testi: non di rado
l’incipit è una denotazione, un appunto, un’ipotesi («Essere vivi è essere
morti», «Variegata è l’orchestra, la nomenclatura», «Lapalissiana è la
componente erotica / nelle caldaie domestiche»), che il resto della
composizione tende a dimostrare, attraverso una serie di immagini accostate
l’una all’altra e unite – mi soffermerò su questo più avanti – da una relazione
analogica, con uno schema ricorrente (in un botta&amp;risposta tra l’autore e
il critico Davide Castiglione, su La Balena Bianca, si è parlato infatti anche
di prevedibilità<a href="#_ftn1">[1]</a>)<strong>.</strong></p>



<div class="wp-block-image"><figure class="aligncenter"><img src="https://i1.wp.com/www.edizioniensemble.it/wp-content/uploads/2019/09/9788868814984-325x500.jpg?resize=325%2C500&#038;ssl=1" alt="" data-recalc-dims="1" /></figure></div>



<p>L’intera opera si fonda, d’altronde, su un meccanismo filosofico
preciso, che è quello fenomenologico, almeno in duplice senso: in prima battuta
c’è la centralità (tematica, intenzionale) data agli oggetti, intesi sia come
manufatti sia – filosoficamente, ancora – come fenomeni che, kantianamente, interferiscono
con la ragione; ma c’è anche, su un piano ulteriore, l’impossibilità che questi
oggetti si diano alla coscienza nella loro totalità. Per comprendere lo
smontaggio che «le cose» subiscono in Del Giudice bisogna considerare l’assunto
fenomenologico per cui un oggetto non si manifesta mai nella sua interezza; ma
la tridimensionalità, la temporalità in cui gli è possibile offrirsi gli
impongono anche una parzialità fenomenica che, per lo spettatore, è insormontabile.
</p>



<p>Nelle zone d’ombra originate da questa impossibilità di una totalità di
sguardo, si colloca perciò la ragione concettuale della scomposizione
chirurgica che Del Giudice opera sugli oggetti. In questo, la poesia d’apertura
– che si colloca prima delle sei sezioni che compongono il libro, che parla di
«massa informe» e «Universo» in espansione, e già così si manifesta come poesia-preambolo
e poesia-big bang – è la più programmatica: «Gli oggetti contengono il
plasmabile / la creazione spontanea e il sapere del passato», perciò al poeta e
al suo interlocutore spetta il compito «di intuire / l’altro latente […] il
ventaglio lasciato aperto / durante la creazione, la sfera del possibile».</p>



<p>Le <em>Piste
ulteriori</em> sono allora le
dimensioni altre che un oggetto può abitare, dietro quella in cui è
quotidianamente mortificato. Queste dimensioni possono svelarsi in virtù di una
doppia autorizzazione: filosofica in senso stretto (l’impianto concettuale
fenomenologico, di cui sopra) e poetica (l’impianto estetico analogico, di cui
al paragrafo sotto). In questo modo – un esempio vale per gli altri – il mocio
non è solo un mocio ma anche un «Polipo addomesticato, sbattuto sulla pietra /
sulle superfici di casa, / piste d’atterraggio o da pattinaggio / per curling
amatoriali / per parrucche di treccine idroassorbenti, / scettro delle signore
di casa / migliore amico, fucile delle casalinghe».</p>



<div class="wp-block-image"><figure class="aligncenter"><img src="https://i0.wp.com/internopoesia.com/wp-content/uploads/2016/09/del-giudice-768x616.jpg?resize=662%2C531" alt="" /></figure></div>



<p><strong>Giustapposizione e analogia</strong></p>



<p>Vista la natura teorica dell’oggettualità in
Del Giudice, occorre ora spostarsi su quella schiettamente poetica, quella che
guarda agli oggetti, cioè, non come stimoli cognitivi, fenomenici, ma come
serbatoi simbolici. Anche qui, uno sdoppiamento: l’autore coglie infatti la
stratificazione simbolica riposta negli oggetti attraverso due strumenti poetici-linguistici
diversi ma intrecciati fra loro, che sono l’analogia e la giustapposizione. </p>



<p>La prima è una spinta, potremmo dire,
trascendente e metaforica: se già cognitivamente l’oggetto non può darsi nella
sua interezza, in contesto poetico le parti in cui si manifesta non sono solo
parti fisiche, ma anche simboliche; compare, cioè, un corredo di associazioni
(sensoriali, funzionali) che fa capo all’oggetto in questione. Così i «pesi di
ghisa circolari» sono contemporaneamente anche «rotonde su una strada
provinciale», «lecca-lecca», «dinamo».</p>



<p>Contemporaneamente, la giustapposizione
traduce l’attraversamento analogico dell’oggetto sul piano longitudinale del
discorso e dello stile. Ciò che l’analogia rintraccia nei sedimenti
immaginifici degli oggetti, la giustapposizione organizza sulla superficie del
testo, configurandosi – a questo punto – come spinta immanente e metonimica, e
piegando le composizioni verso l’accumulo, l’elenco, l’asindeto. Non bisogna
però vedere nella giustapposizione solo un meccanismo neutro di accostamento;
al contrario, proprio l’accostamento, in uno spazio poetico così costruito, è
significante: l’asindeto sostituisce i nessi esplicativi, e così spetta alla
semplice vicinanza degli oggetti la facoltà di fabbricare le relazioni –
analogiche, per lo più – fra loro («Un computer: una macchina del caffè»). </p>



<p>La fucina di produzione simbolica di Del
Giudice, perciò, si fonda su una perpendicolarità fra l’analogia che scava
all’interno dell’oggetto e la giustapposizione in grado di coglierlo come
metonimia di una sfera di significati che lo ingloba e supera.</p>



<p><strong>Disfunzionalità del punto di vista</strong></p>



<p>Un trattamento ugualmente intenso è riservato all’altro polo della
dialettica qui evidenziata: quello dell’io. Per quanto comunque privilegiato da
una certa centralità ontologica, il soggetto, poiché incarnato, partecipa anch’esso
all’universo della parzialità fenomenica: se da una parte si può parlare di
disfunzionalità degli oggetti (un mocio diventa un polipo anche in virtù della
possibilità – seppure ipotetica – di licenziarlo dalla sua funzione solita e
destinarlo ad una diversa), dall’altra si può parlare di disfunzionalità del
punto di vista soggettivo.</p>



<div class="wp-block-image"><figure class="aligncenter"><img src="https://innomineartis.files.wordpress.com/2016/07/logo-ensemble.jpg?w=960" alt="" data-recalc-dims="1" /></figure></div>



<p>Anche nel caso del soggetto, lo “smontaggio” è garantito da ragioni sia
teoriche sia poetico-retoriche. Per quanto riguarda il primo aspetto, il
soggetto-corpo, in quanto <em>res extensa</em> obbedisce alle stesse regole degli oggetti: può darsi solo in misura
parziale, può – nelle sue singole parti – obbedire anch’esso alla trafila delle
analogie e degli usi alternativi. Così la figura umana subisce un vero
smantellamento anatomico in <em>Pensierini sui
trent’anni</em>, e la lingua, in <em>Lo psittaciforme</em>,si dedica
a una ginnastica disobbediente al linguaggio e alla comunicazione («la metto a
dura prova con fonemi / inesistenti, giochi consonantici / fuori dal recinto
del significato»).</p>



<p>Dall’altra parte,
sul tavolo dell’altro <em>episteme</em>, gli strumenti poetico-retorici (quindi,
platonicamente, esclusi dalla filosofia) problematizzano la componente
immateriale del soggetto, la costruzione di significati. Lo strumento più
crudo, in questo, è l’ironia: termini come «culo», «culo bianchiccio», la
natura colloquiale di espressioni come «Avere male alla capoccia» o
l’allocutorio «vedi tu», rodono la postura per il resto molto “seria” della
voce parlante.</p>



<p>L’ironia che
sabota l’autorevolezza del soggetto, la “disfunzione” verso cui lo piega (il
punto di vista smette di funzionare come punto di vista e oscilla tra la sfera
del soggetto e quella delle cose: «io so qualcosa / che loro non possono
immaginare di se stesse / loro di me qualcosa che tento invano di estorcere»)
sono quindi indici di uno scontro sotterraneo in cui forse proprio l’impianto
teorico e l’esercizio artistico vengono a confliggere, con il primo che impone
teticamente un certo schema e il secondo che lo problematizza dall’interno. </p>



<p>È per questo, credo, che a una certa altezza del libro l’autore sente la necessità di un momento metapoetico, di auto-interrogazione, che – è significativo – coincide anche con il testo a più alto dosaggio di ironia, <em>Una poesia su chi scrive metapoesie</em>: «Si dice che gli autori di metapoesie / non abbiano più nulla da dire, che guardino se stessi / osservare il mondo senza nulla da aggiungere / da combinare, da articolare / se non il modo in cui lo omettono, dietro la scrittura». L’oggettualità in Del Giudice, insomma, si rivela agitata anche dalla scelta del mezzo poetico <em>tout court</em>, il quale entra in contrasto epistemologicamente con il mezzo filosofico. Le zone d’ombra generate dai fenomeni aprono ulteriori zone d’ombra nell’integrità del soggetto, che si ripercuotono sul suo linguaggio e sulla sua funzione, fino al punto in cui – e sono non a caso gli ultimi versi del libro – occorre «suggellare, una volta per tutte, la mia appartenenza / il mio giuramento alla sfera delle cose.» </p>



<p style="text-align:right"><strong>Antonio Francesco Perozzi</strong><br></p>



<hr class="wp-block-separator" />



<p><a href="#_ftnref1">[1]</a> <a href="https://www.labalenabianca.com/2020/06/02/castiglione-del-giudice-piste-oggetti-dirottati/">https://www.labalenabianca.com/2020/06/02/castiglione-del-giudice-piste-oggetti-dirottati/</a></p>
<p>L'articolo <a rel="nofollow" href="https://www.rivistagradozero.com/2020/10/20/valore-di-disuso-su-piste-ulteriori-per-oggetti-dirottati-di-pasquale-pietro-del-giudice/">Valore di disuso. Su “Piste ulteriori per oggetti dirottati” di Pasquale Pietro Del Giudice</a> proviene da <a rel="nofollow" href="https://www.rivistagradozero.com">Grado Zero</a>.</p>