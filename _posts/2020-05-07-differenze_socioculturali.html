---
title: Differenze socioculturali
image: IL_FUCO
created_at: 2020-05-07 16:01:03.000000000 Z
author: Il Fuco
layout: post
category: il-fuco
tags: il-fuco
original_link: https://ilfucorivista.wordpress.com/2020/05/07/differenze-socioculturali/
---

<a href='https://ilfucorivista.wordpress.com/2020/05/07/differenze-socioculturali/' target='_blank' > Leggi su Il Fuco</a>
<p class="has-text-align-center"><em>Testo di Pietro Fanti pubblicato sul sito in data 18 settembre 2019.</em></p>



<hr class="wp-block-separator" />



<h4><em>Madrid, 16/09/2019 @ 12:07</em></h4>



<p class="has-text-align-justify">13 giorni. Sono passati 13 dall’ultima volta che ho scritto. Ad essere sinceri credevo meno, ma è in linea con l’idea di una cadenza bisettimanale che mi ero fatto ancor prima di iniziare il primo articolo. E con questo non mi sto prendendo nessun impegno: la prossima pubblicazione potrebbe essere domani come il mese prossimo.</p>



<p class="has-text-align-justify">Prima di andare oltre mi sembra doveroso fare una breve marchetta alla piattaforma che mi sta ospitando: pochi giorni fa è uscito l’ultimo numero del Fuco, <a href="https://www.mediafire.com/file/qkdva6l03y7r2na/Il_Fuco_3_Buone_Maniere.pdf/file?fbclid=IwAR31lZNOnwUMoyXyDeGqgWVgD8w06-ZU2nTDF3Jw4KgA7VqHx7Y0l99P5tM">che potete scaricare in pdf</a>. L’argomento di questa pubblicazione sono le buone maniere, e potete trovarci anche un mio breve articolo che ho scritto prima di venire qui in Spagna, oltre ad articoli di ragazzi e ragazze decisamente più competenti di me. Per chi amasse la musica c’è anche una playlist di Spotify che raccoglie canzoni in qualche modo legate al tema della rivista, <a href="https://open.spotify.com/playlist/2dkD7Stc69GQHwWtrX9tUS">dategli un’occhiata</a>.</p>



<p class="has-text-align-justify">Ne sono successe di cose in 13 giorni in effetti. Ho conosciuto molte persone nuove, a cominciare dai due nuovi coinquilini, che finalmente hanno abbandonato lo stato ectoplasmatico e l’alone di mistero in cui erano avvolti e si sono materializzati come individui concreti nel mio appartamento e, quindi, anche nella vita mia e di Roberto.</p>



<p class="has-text-align-justify">Il primo ad arrivare è stato Luciàn. 21 anni, di origine rumena, non mi è ancora chiaro se viva in Spagna da 3 anni o da quando <strong>aveva</strong> 3 anni, in ogni caso parla molto bene lo spagnolo, e se la cava pure con l’inglese. Sa anche il rumeno, non che a me cambi molto. Studia fisica, fa calisthenics, ha la faccia da bonaccione, cosa che infatti mi ha dato l’impressione di essere, anche se a guardarlo bene si notano alcuni di quei tratti dell’est, che insieme al suo essere letteralmente un armadio, scongiurano qualsiasi desiderio di ritrovartelo contro in una rissa. Inoltre è astemio, anche se l’altra sera a casa ci ha riportati Ruben, perché Luciàn sosteneva di aver bevuto pure lui.</p>



<p class="has-text-align-justify">Ruben è l’altro coinquilino e compagno di studi di Luciàn. Di origini cinesi, anche lui vive in Spagna da parecchi anni. Si è distinto come cuoco improvvisatore. Come dice lui, non fa cucina, ma fa ricerca. Ha tante tradizioni e usanze orientali da condividere e la voglia di farlo, credo che non mi farò sfuggire l’occasione.</p>



<p class="has-text-align-justify">Questo fine settimana abbiamo fatto la prima uscita insieme tutti noi dell’appartamento. Siamo andati al Barcelò, locale di tendenza qui a Madrid da quando ci sono state girate alcune scene di Elite.</p>



<p class="has-text-align-justify">Oltre ai miei coinquilini ho conosciuto anche Michele, ragazzo di Teramo e compagno di corsi di Lapo, che condivide con quest’ultimo il fatto di avere un nome fittizio qui sul mio diario. Ancora non l’ho inquadrato bene, ma è una persona abbastanza particolare e incredibilmente gentile. Giusto ieri sera ha invitato me, Lapo e la coinquilina francese di Lapo a cena da lui. Oltre a noi c’erano i suoi 8 coinquilini, un numero spropositato. Di questi l’indiscusso re della serata, insieme allo spezzatino di Gabriele, è stato un ragazzo parigino, soprannominato da noi italiani “Personalità”, di faccia identico ad Ed Sheran, che si è distinto per aver praticamente bevuto ad ogni singolo turno di <em>Never have I ever</em> e per aver confessato di aver girato un <em>point of view</em> di pochi secondi al solo scopo divulgativo, dato che la sua ragazza di allora gli aveva chiesto, durante l’amplesso, cosa vedesse lui. Personalità appunto.</p>



<p class="has-text-align-justify">Il resto dei commensali era composto da un tedesco, una coreana, alcune persone di cui ignoro la personalità e una manciata di francesi, anche se, a detta di Personalità<em>,</em> chi viene da Marsiglia, e più in generale dal sud della Francia, non può considerarsi un vero francese.</p>



<h4><em>Leganes, 18/09/2019 @ 12:01</em></h4>



<p class="has-text-align-justify">Ieri sono andato in palestra con Luciàn e Ruben. Un italiano, un rumeno e un cinese che si presentano e pretendono di avere l’abbonamento per famiglie, d’altronde dormiamo sotto lo stesso tetto. Ovviamente ce lo hanno negato.</p>



<p class="has-text-align-justify">Io in Italia in qualche palestra ci sono stato, sia di grandi che di piccole dimensioni. Certo, tre non è un numero sufficiente per realizzare un campione statistico, ma è comunque un numero più grande di zero, di uno e di due. Eppure, sembrava che non fossi mai entrato in una palestra in vita mia. Non che la palestra in sé avesse qualcosa di particolare, anzi, è una struttura modesta, di medie dimensioni. Niente di particolare. Tuttavia, l’edificio era governato da una serie di regole e buoni costumi a me del tutto ignoti. Niente di esorbitante, solo piccole norme atte a rendere di facile applicazione la filosofia del <em>lasciare una cosa come la si è trovata</em>, filosofia evidentemente estranea alle palestre italiane. E mi limito alle palestre perché sono buono.</p>



<p class="has-text-align-justify">Fatto sta che, nonostante pensassi di starmi comportando in una maniera tutto sommato educata e rispettosa degli altri e delle attrezzature, sono stato rimproverato due volte, e sono riuscito a sfuggire al terzo richiamo solo grazie alla complicità di Luciàn. La classica figura dell’italiano all’estero, nulla di più, nulla di meno.</p>



<p class="has-text-align-justify">Ma in questi giorni ne ho iniziate a notare pure altre di differenze, specie nella gestione dei problemi, che in teoria è ciò che studio, nonostante la maggioranza di amici, familiari e conoscenti siano convinti che sia una specie di riparatore di computer e cellulari. No ragazzi, ve lo ripeto, non ho idea di come si risolva quella schermata blu.</p>



<p class="has-text-align-justify">Risolvere i problemi, possibilmente nel modo più efficiente. È questo ciò che studiamo ad informatica ed è questa forse la mia più grande fissazione, che di neurotipico ha ben poco.</p>



<p class="has-text-align-justify">Potete immaginare quindi il mio appagamento quando, in seguito all’arrivo alla stazione del mio treno che era particolarmente carico di studenti (situazione abbastanza anomala, dato che usualmente i treni oltre a essere puntuali non sono neanche affollati), la situazione sia stata gestita in maniera magistrale.</p>



<p class="has-text-align-justify">Per evitare il cono di bottiglia dovuto alla massa di studenti che scesi dal treno si sarebbe riversata in una singola scala mobile, qualche addetto, evidentemente informato in anticipo dell’arrivo del nostro treno e di tutte le problematiche del caso, aveva invertito il senso di marcia dell’altra scala mobile, consentendo di raddoppiare il flusso in uscita e dimezzare i tempi. L’ingorgo si è dissolto in meno di 10 minuti, permettendo anche a chi era in fondo alla fila di arrivare a lezione puntuale, dopodiché le scale mobili hanno ripreso il senso di marcia canonico e il flusso di gente è ripreso senza intoppi. Una soluzione banale, efficiente, che però in Italia non ho mai visto applicata.</p>



<p class="has-text-align-justify">In questo momento sto scrivendo nella biblioteca dell’Università, che è solo uno dei tanti spazi studio disponibili. Nello specifico mi trovo al piano terra, nello spazio destinato allo studio di gruppo, mi trovo qui, pur essendo da solo, perché il chiacchiericcio di sottofondo in qualche modo mi ha sempre aiutato a concentrarmi di più. Ma se qualcuno ha bisogno di un luogo silenzioso può andare ad uno dei tre piani superiori della biblioteca, dove oltre ad altri spazi per lo studio di gruppo ci sono anche ampie sale dedicate allo studio individuale. Ci sono poi le aule con i computer, vari tavoli sparsi per i corridoi degli edifici che compongono il campus. Se invece uno non ha bisogno di un piano da appoggio può comodamente starsene seduto fuori, su una panchina nel parco.</p>



<p class="has-text-align-justify">Il parco è forse proprio l’elemento che mi sta facendo amare questo campus: verde, tranquillo, razionale. Ogni volta che il tempo lo permette consumo sempre lì il mio pranzo. Al centro una fontana minimale contribuisce a creare l’atmosfera di calma che permea tutto lo spazio aperto, delimitato dai 7 edifici che compongono il campus, tutti in mattoni rossi, tranne uno. L’edificio Sabatini infatti risalta fra tutti grazie ai suoi colori bianchi. Quasi atemporale, l’edificio a 4 piani a pianta quadrata è illuminato dal grande cortile interno, sempre quadrato. Vi allego una foto qui da qualche parte, e vi giuro che l’ho scattata io, non si tratta di un modellino.</p>



<p class="has-text-align-justify">La mia vita procede bene, dinamica. Mi è sempre piaciuto, da molto prima di venire qua, immaginare che mentre sto vivendo la quotidianità ci sia una telecamera, e che poi si possano fare dei tagli. Io che non riesco a trovare il reparto verdure al supermercato. Taglio. Io che solo dopo aver preso un pomodoro a mani nude mi rendo conto che i guanti usa e getta sono dietro di me. Taglio. Io che avvio la lavatrice dimenticando il detersivo. Taglio. Io che stendo i panni in terrazza. Taglio. La <em>gota frìà</em> che un’ora dopo imperversa sui panni stesi, vanificando tutto il mio lavoro. Taglio. Io e Ruben che cerchiamo di stasare l’acquaio e finiamo per allagare la cucina. Taglio. E poi le cose iniziano a cambiare. Io che mi destreggio, sicuro, fra uno scaffale e l’altro sfoggiando tutta la mia esperienza. Taglio. Io che compro una scopa cattura-polvere e tolgo dall’ingresso sedimenti risalenti a prima del mio arrivo, che con la classica scopa era impossibile rimuovere. Taglio. Io che stiro con successo le mie camicie. Taglio. E così via.</p>



<p class="has-text-align-justify">Ora, a metterlo nero su bianco mi rendo conto che sarebbe un cortometraggio piuttosto noioso.</p>



<p>Però forse con la colonna sonora giusta…</p>



<p>No eh?</p>



<p>No.</p>