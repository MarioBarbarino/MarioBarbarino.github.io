---
title: Parlar chiaro e sette tuo! Recensione a Nel girone dei bestemmiatori. Una commedia
  operaia
image: LA_LETTTERATURA_E_NOI.jpg
created_at: 2020-10-30 06:00:00.000000000 Z
author: La letteratura e noi
layout: post
category: la-letteratura-e-noi
tags: la-letteratura-e-noi
original_link: https://www.laletteraturaenoi.it/index.php/la-scrittura-e-noi/1281-parlar-chiaro-e-sette-tuo-recensione-a-nel-girone-dei-bestemmiatori-una-commedia-operaia.html
---

<a href='https://www.laletteraturaenoi.it/index.php/la-scrittura-e-noi/1281-parlar-chiaro-e-sette-tuo-recensione-a-nel-girone-dei-bestemmiatori-una-commedia-operaia.html' target='_blank' > Leggi su La letteratura e noi</a>
<div class="feed-description"><p><img src="https://www.laletteraturaenoi.it/images/81XF1gYhQTL.jpg" alt="81XF1gYhQTL.jpg" width="360" height="543" />&nbsp;“In principio era l’azione”, scrive animosamente Faust, traducendo l’incipit del Vangelo di Giovanni. «La storia, Elettra, comincia col nome» gli fa il controcanto Alberto Prunetti, in <em>Nel girone dei bestemmiatori. Una commedia operaia </em>(Laterza, Bari-Roma 2020, pp. 110), opera con cui lo scrittore chiude la trilogia iniziata con <em>Amianto </em>e proseguita con <a href="https://www.laletteraturaenoi.it/index.php/interpretazione-e-noi/796-da-piombino-all’inghilterra-l’epica-working-class-di-alberto-prunetti.html"><em>108 metri. The new working class hero</em></a>, e che ripercorre l’intreccio generazionale, politico e storico tra un operaio delle acciaierie piombinesi, ex Ilva, poi trasfertista, morto per le conseguenze di un lavoro letale per i polmoni, e il figlio scrittore, traduttore, apicultore, prima cervello in fuga verso il Regno Unito laboratorio della disumanizzazione del lavoro poi braccia di ritorno verso una terra dell’abbandono, di oblio e turismo di massa.</p>
<p>Un’epopea maremmano-labronica, fatta di ferro, acciaio, elettrodi, sale e amianto. Un mondo di acciaierie e domeniche nei campetti di periferia, di sanguinose economie domestiche e, soprattutto, lotta di classe. Un racconto di padri e figli(e), intimo e allo stesso tempo prosaico come Turgenev ci ha insegnato.</p>
<p><strong>I <em>loppi</em></strong></p>
<p>Ma andiamo con ordine. <em>Nel girone dei bestemmiatori</em> è prima di tutto un canto, una narrazione orale di un mondo impercettibilmente tramontato rivolto a chi ne eredita l’ombra, la ripetutamente invocata Elettra, figlia di Alberto. Un canto difficile, perché manca la lingua che renda giustizia dei lavoratori ingoiati dall’acciaieria. Restano leggende familiari, lontana eco che si leva da tombe etrusche, frammenti di scarto: «Vedi quei sassi lucidi? Sono loppi. Prendili in mano. Senti come sono leggeri, per il volume che hanno? Dentro c’è ossigeno. Aria soffiata nella combustione di minerale e carbone. Con l’ossigeno ottieni la ghisa. Quel che non brucia bene, torna a prendere forma solida raffreddandosi. Come quei loppi neri che tieni in mano» (p. 91).</p>
</div>