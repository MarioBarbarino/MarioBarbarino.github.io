---
title: Leggere è obbligatorio?
image: ULTIMA_PAGINA.jpg
created_at: 2020-06-17 13:32:27.000000000 Z
author: Ultima pagina
layout: post
category: ultima-pagina
tags: ultima-pagina
original_link: https://ultimapagina.net/di-libri/blocco-del-lettore/?utm_source=rss&utm_medium=rss&utm_campaign=blocco-del-lettore
---

<a href='https://ultimapagina.net/di-libri/blocco-del-lettore/?utm_source=rss&utm_medium=rss&utm_campaign=blocco-del-lettore' target='_blank' > Leggi su Ultima pagina</a>
<p>Il blocco dello scrittore è cosa nota, un problema famoso e anche frequente. Se ne parla tanto, se ne parla spesso e sono stati versati fiumi e fiumi di parole per spiegarlo, capirlo e suggerire come superarlo.</p>
<p>Il blocco del <strong>lettore</strong> è il fratellino più piccolo &#8211; e anche un po&#8217; sfigato &#8211; di cui si parla meno frequentemente. Ho trovato alcuni begli articoli in merito, il mio preferito è <a href="https://www.scratchbook.net/2017/09/blocco-lettore.html" target="_blank" rel="noopener noreferrer nofollow">quello di Scracthbook</a> in cui si danno cinque consigli su come sbarazzarsi del blocco.</p>
<p>Tuttavia, i consigli in rete &#8211; che alla fine si riducono ai soliti: <em>prenditi una pausa, rileggi un libro che già ti è piaciuto</em> &#8211; non mi hanno affatto aiutata, e così <strong>soffro del blocco del lettore da almeno tre anni</strong>.<br />Considerando che <strong>per me leggere è sempre stato qualcosa di molto simile al mangiare</strong>, al bere, al dormire – insomma, si è sempre trattato di un bisogno pressoché primario – <strong>immaginate come mi sono sentita nel cercare di leggere e perdermi invece nelle righe senza capire cosa stessi leggendo</strong>, nel chiudere un libro dopo poche pagine, annoiata malgrado l&#8217;interesse per il tema.</p>
<p>Spiazzata, innanzitutto.<br />Perplessa.<br />In errore, perché<em> smettere di leggere è sbagliato.</em></p>
<p>Perciò <strong>ho cercato di rimediare</strong>, di forzarmi a leggere a ogni costo, fallendo miseramente e <strong>ottenendo solo di</strong> <strong>aggiungere frustrazione alla frustrazione</strong>, di sentirmi ancor più colpevole e incapace.</p>
<p>Inizialmente ho pensato che si trattasse di mancanza di concentrazione, dannati social network, dannato Facebook e dannati messaggi su Whatsapp.<br />Quindi via di <em>digital detox</em>, settimane e anche mesi in cui <strong>mi sono costretta a disinstallare Facebook</strong> (chi mi ha tra gli amici ha assistito più volte ai miei temporanei saluti, e si sarà anche chiesto che diavolo stessi facendo), a disattivare la connessione per cercare di ridurre al massimo ogni distrazione, a rendermi irreperibile per <em>rigenerarmi mentalmente</em>. Ero convintissima che avrebbe funzionato, mi sarebbe servito sì un po&#8217; di tempo ma sarei tornata felice a macinare pagine.</p>
<p>Indovinate com&#8217;è andata.</p>
<p>Allora mi sono chiesta se il problema non fosse nella mia testa, se fosse dovuto allo stress, alla mia mancanza di serenità e via dicendo. Mi sono colpevolizzata ben bene, aggiungendo <em>ulteriore</em> frustrazione e quella spolverata di <em>senso di inadeguatezza</em> che non guasta mai.</p>
<p>Ma credo che la verità sia un&#8217;altra: <strong>quando trovo un bel libro leggo, eccome se leggo. </strong>A gennaio, prima del lockdown, <strong>ho divorato in quattro settimane i cinque tomi che compongono la saga di Geralt di Rivia </strong>(che, a proposito, vi consiglio di tutto cuore). </p>
<p>Quando un libro mi coinvolge divoro una pagina dietro l&#8217;altra, rimango sveglia per continuarlo, lo riprendo in mano in ogni momento libero. <strong>Quando mi <em>coinvolge</em><em>, </em>appunto</strong>.</p>
<p><strong>I libri che ho letto con piacere, passione, coinvolgimento, impazienza negli ultimi anni sono stati davvero pochi</strong>, pochissimi, e ogni volta che ne trovavo uno pensavo &#8220;finalmente mi sono sbloccata, tornerò a leggere come prima!&#8221;. Solo che poi finivo di nuovo &#8220;in panne&#8221; di fronte a un nuovo titolo che magari sì, mi ispirava, ma che dopo le prime pagine non avevo alcuna voglia di continuare.</p>
<p><strong>Sostituire un bel libro è sempre difficile</strong>, d&#8217;altronde.</p>
<p>Ho provato a forzarmi, e dei pessimi risultati che ne sono seguiti ho incolpato sempre me stessa, mai quello che stavo leggendo.<br />Ci ho impiegato diversi anni a capire che, forse, il problema non sono io &#8211; non del tutto, almeno.</p>
<p>Io lo so che sei lì che ti dai il tormento e vorresti riaprire per l&#8217;ennesima volta quel tomo gigante che hai cominciato, non riesci a portare avanti ma non riesci nemmeno ad abbandonare, perché la tua dannata coscienza è lì che scalpita e ti giudica per la tua inadeguatezza. Lo so, perché la tua dannata coscienza e la mia sono sorelle, e si comportano allo stesso modo.<br />Ma continuare a colpevolizzarti e a costringerti a perder tempo su qualcosa che evidentemente <strong>non vuoi leggere</strong> non ha senso. <br />Tutto il tempo che stai perdendo e tutta l&#8217;energia che stai sprecando nel sentirti inadeguato li potresti mettere a frutto posando quel <em>coso</em> che non hai voglia di leggere – e ammettilo, dai! – e&#8230; <strong>fare qualsiasi altra cosa</strong>. Non necessariamente leggere. <br />Perché, come lettore, <strong>hai tutto il diritto di non leggere.</strong></p>
<p>Banalità, scoperta dell&#8217;acqua calda? Forse sì. Ma troppo spesso trattiamo la lettura come un obbligo, ci costringiamo a finire un libro (dimenticandoci dei sempreverdi <a href="http://www.langolodeilibri.it/i-diritti-imprescrittibili-del-lettore-daniel-pennac/" target="_blank" rel="noopener noreferrer nofollow">diritti del lettore</a> che il buon Pennac ha messo nero su bianco) anche se non ci piace o ci annoia, per <em>senso del dovere</em>.<br /><strong>Leggere non è un obbligo</strong>, dev&#8217;essere un <strong>piacere</strong> – e non rende superiori a nessuno, ma questa è un&#8217;altra storia (e magari un altro post).</p>


<p></p>