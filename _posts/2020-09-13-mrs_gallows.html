---
title: Mrs. Gallows
image: LA_NUOVA_CARNE.png
created_at: 2020-09-13 11:00:57.000000000 Z
author: La nuova carne
layout: post
category: LA NUOVA CARNE
tags: LA NUOVA CARNE
original_link: https://www.lanuovacarne.it/mrs-gallows/
---

<a href='https://www.lanuovacarne.it/mrs-gallows/' target='_blank' > Leggi su Mrs. Gallows</a>
<p>Perla di vuoto sopra le volte gemelle del Pantheon.</p>
<p>Il plenilunio calamitava a sé una lattiginosa serpe di fiaccole e cilindri; come sulla mota d&#8217;un fiume in secca, la creatura dalle zanne di baionetta strisciava sinuosa, coda appena tremula, e finestre e usci e cantine le si schiudevano al passaggio. Lungo i cretti di una Chamberlain Street ancora umida per le piogge, sincopi di bottiglie rotte avvelenavano il cuor di tamburo del corteo, là dove rigagnoli d&#8217;orina ruscellavano fra i petali dei garofani e il fruscio dei làbari s&#8217;alternava ai rutti e agli schiamazzi degli ubriachi: così sfilavano le ultime ore della dinastia Carlington, sotto gli zoccoli dei corsieri in testa alla processione, mentre la pelle della vipera desquamava dai frac agli stracci, le budella pregne di gin e incenso.</p>
<p>Nel catafalco di cristallo, intanto, riposavano le spoglie di Giorgio Nono, imbalsamate ad arte perché durassero altri cent&#8217;anni. <em>Il re è morto</em>, applausi, <em>lunga vita alla regina</em>, ed ebbra la folla arrancava verso Lyndon Square – dove gli Artiglieri di Ballycraig e l&#8217;Arcivescovo attendevano il monarca per la salva d&#8217;onore. <em>At-tenti</em>! Un cenno di sciabola, i soldati caricarono i colpi e innescarono le micce, poi al <em>Fuoco</em>! seguì il boato.</p>
<p>&nbsp;</p>
<p>In quegli stessi minuti, tuttavia, l&#8217;eco delle cannonate incrinò la quiete di un&#8217;austera residenza al Trentuno di South Dunwich Road, non lontana dalla messa in suffragio del sovrano. Lì – oltre l&#8217;unica soglia che non s&#8217;era spalancata a omaggiare il miglio fatale del Re Alchimista – Lord e Lady Gallows presenziavano a un rito funebre di ben altra natura, boccone dopo boccone, sorso dopo sorso, a malapena rischiarati dal camino nel grand salon. Tra loro solo spifferi e la sagoma del maggiordomo. <em>Bien</em>, <em>l</em><em>e dîner est servi</em>.</p>
<p>Sistemati a dieci candelabri l&#8217;uno dall&#8217;altra, da mesi inscenavano quella farsa ogni sera, sospirando sul morituro più per amor di decenza che di cordoglio; la creatura – che un tempo li aveva uniti – adesso rantolava nel suo feretro di pizzo bianco, occhi esangui e carnagione tisica, condannata a ingoiare palate di fango all&#8217;ombra d&#8217;un sole di polvere.</p>
<p>Nei suoi incubi Lady Dahlia l&#8217;aveva sempre sognata così, sepolta viva, in attesa che suo marito, Lord Duncan, piantasse finalmente la vanga e sussurrasse un <em>requiem aeternam</em>.</p>
<p>&nbsp;</p>
<p>«L&#8217;arrosto è delizioso» asserì egro l&#8217;uomo, mentre stentava a non spazientirsi nel forchettare l&#8217;ennesimo pezzo «Rammentami di ringraziare Tara domani.»</p>
<p>«E sia, ma credo tu debba prima complimentarti con Seamus. Mi ha aiutato lui a scegliere la scrofa dal macellaio» e al servo «Era una splendida bestia, non è vero?»</p>
<p>Il maggiordomo accennò un inchino.</p>
<p>«Sta bene» concordò Duncan, assaggiando la zucca «Una ghinea a testa per la solerzia.»</p>
<p>Nel buio fiammingo del salone, lucciole di candela danzavano placide a fil di stoppino.</p>
<p>Dahlia scrutò il marito curvo sul vassoio; era la terza volta che coglieva il picchiettìo a vuoto delle sue posate, ma lui, perso in quella specie di contea senza nome all&#8217;altro capo del tavolo, perseverava ancora nel fallire un gesto elementare. <em>Tin</em>, <em>tin</em>, <em>tin</em>. <em>Cling</em>. <em>Tin</em>.</p>
<p>«Qualcosa non va, caro?»</p>
<p>«Forse» azzardò, le dita ad allentare il cravattino «Forse sono solo stanco.»</p>
<p>«Duncan» con un profondo sospiro, Lady Gallows adagiò la forchetta, passandosi il tovagliolo sulle labbra «Sta succedendo troppo spesso, non credi? Mi avevi assicurato che saresti stato meglio, e invece ieri sera&#8230; »</p>
<p>«Ah, adesso capisco» anche l&#8217;uomo smise di cenare per un momento «L&#8217;orfanotrofio. Vuoi rinfacciarmelo perché ti ho costretta ad andare all&#8217;inaugurazione da sola, è così?»</p>
<p>«Affatto&#8230; E per quanto presentarmi in pubblico senza mio marito sia stata una sgradevole circostanza che fatico a perdonarti, sono sinceramente preoccupata per te.»</p>
<p>A quel punto – volendo reagire all&#8217;insolenza della sua adorata sposa – Lord Duncan si sforzò di controllare i tremori, fece una pausa e affilò la lingua. Uno spiffero scosse le ombre attorno a lui. Il suo pallido busto pareva sgrossato via dai marmi dell&#8217;oscurità.</p>
<p>«Ti garantisco che è soltanto colpa del lavoro, Dahlia» le parole di Gallows soffiarono sulla mensa, un vento artico, ma in realtà erano fiati di fango, spalate di vanga addosso alla triste creatura che moriva nell&#8217;abisso fra loro «E poi, cara&#8230; I patemi d&#8217;animo ti sfioriscono» terra, terra e ancora terra, senza pietà né riguardi «Se continui a darti tanta pena, finirai appassita» le disse, e così indicò i vasi a tavola «Come questi rododendri.»</p>
<p>«Dubito sia il lavoro» replicò lei, mentre le sue dita pallide cercavano di sfilare lo stiletto da quella ferita mai chiusa, perennemente madida di pus. Era un taglio profondo, e sì, Duncan ne ricordava sempre a memoria le misure precise. «Ne dubito davvero.»</p>
<p>«Il dubbio è il vizio degli scellerati» l&#8217;ammonì «Sei mia moglie, la mano sinistra del nostro corpo» e allora, posata in pugno, sentenziò che «Alla sinistra altro non spetta che congiungersi alla destra. È scritto anche nella Genesi: e dunque l&#8217;uomo» recitò «lascerà suo padre e sua madre e si unirà a sua moglie, e i due saranno una sola carne.»</p>
<p>La risposta della donna ghiacciò il salone.</p>
<p>«La tua mano, caro, non riesce nemmeno a congiungersi alla carne che hai nel piatto.»</p>
<p>Duncan schiantò un pugno sul tavolo.</p>
<p>«Non è niente!» urlò, per poi sfumare «di grave&#8230; »</p>
<p>Dahlia l&#8217;osservò in silenzio; riprese a gustare l&#8217;arrosto e mandò giù il boccone con un sorso di vino rosso. Nel frattempo, il suo sguardo indugiava sulla figura del marito che, pian piano, dava sfoggio di tutta la sua guittezza alto-borghese. Vederlo schioccare come una verga d&#8217;ulivo sulla coscia d&#8217;un frisone le colorò le guance più di quanto avesse fatto il Malbec «E i mutilati?» glissò calma.</p>
<p>«I cosa?»</p>
<p>«I mutilati, i reduci» chiarì «Loro sono gravi, no?» e mentre lei masticava lenta – quasi che il Tempo non le sarebbe mai stato nemico o tiranno – i suoi occhi venati d&#8217;ambra banchettavano sulla compostezza in disfacimento dello sposo. «Lo <em>Standard</em> dice che dal fronte ne arrivano a migliaia&#8230; Chi sordo, chi pazzo» rivelò «Dovresti fare addirittura i doppi turni, eppure ultimamente rincasi sempre presto&#8230; Mi sorprende.»</p>
<p>«Non dovrebbe.»</p>
<p>«No?»</p>
<p>«No» ribadì il Lord, ormai dimentico della cerimoniosa ieraticità che circonda i sacerdoti del bisturi – quell&#8217;aura che imponeva d&#8217;assumere la vita come fosse tintura di laudano e di misurarne i gesti allo stesso modo, a gocce «Ci hanno mandato dei tenenti appena usciti da Glenchester, ordine del Ministero della Guerra. Abbiamo braccia e teste in abbondanza.»</p>
<p>«Ma meno combattenti» precisò l&#8217;altra «Mi sembra uno spreco.»</p>
<p>«Sono un chirurgo, non un politico.»</p>
<p>«Già» lei sfoggiò un ghigno a falce di luna «&#8230; Ma mi chiedo per quanto ancora.»</p>
<p>Lord Gallows rimase come la moglie di Lot di fronte ai roghi di Sodoma; se solo non avesse posato il calice un attimo prima, l&#8217;avrebbe di certo sfarinato serrando il pugno.</p>
<p>«Con quei tremori&#8230; Presto non riuscirai più a firmarti neppure una lettera» lo incalzò Dahlia «E dopo&#8230; Dopo smetterai di operare. Ovviamente non sarebbe una gran perdita, potresti insegnare, ma anche in quel caso, tempo qualche mese, e ti sarà persino impossibile pronunciare la parola c-c-corpo» lo schernì «Il tuo è un brutto male, sai? Me l&#8217;ha detto Seamus» il maggiordomo, intanto, seguiva il discorso in silenzio «Anche lui era un medico sotto le armi. Se ogni tanto gli rivolgessi la parola, lo sapresti» e a quel punto gli confessò che «Ne ha visti parecchi coi tuoi stessi vizi, specialmente in Asia.»</p>
<p>Dalle pareti del salone decine di trofei scrutavano la scena. Primordiali vacuità brillavano nei loro occhi impagliati. Un safari di pantere, tigri, draghi di Komodo e coccodrilli del Nilo se ne stava a fauci spalancate sui padroni di casa, ma neppure i grugni di quegli ultimi leviatani eguagliavano la castrata ferocia che ora sfigurava il volto di Lord Gallows. «Vizi! Quali vizi, perdìo?» sbottò «Di che farnetichi?»</p>
<p>Lady Dahlia non rispose.</p>
<p>Con il <em>savoir-faire</em> d&#8217;una famiglia, la sua, che da generazioni battezzava a vita civile fior di botanici e archeologi, immerse l&#8217;indice nella salsiera ricolma di senape e s&#8217;alzò.</p>
<p>Dapprima il silenzio fremé sullo stridio della sedia scostata e poi – come il più ottuso dei macigni – prese a cavarsi sotto l&#8217;eco inesorabile dei tacchi di lei. <em>Tac</em>, <em>toc</em>, <em>tac</em>.</p>
<p>«Parlo della tua passione per i fiori» rimarcò languida, sfilando accanto al tavolo dai fiochi barlumi di cero «Disprezzi i miei rododendri, ma le belle-di-notte&#8230; Quelle no».</p>
<p>La donna – simile alle tempeste che Duncan aveva spesso affrontato nelle sue traversate sull&#8217;Atlantico – incedeva lenta: un fronte burrascoso di crinoline e pizzi, nero d&#8217;odio.</p>
<p>«Non so davvero di cosa parli, Dahlia.» insisté il Lord.</p>
<p>I passi di Lady Gallows riecheggiavano per il grand salon con la stessa sicurezza che nella nottata precedente l&#8217;aveva guidati lungo le viscide massicciate di Grendelwych.</p>
<p>A quel punto Duncan accennò ad alzarsi, ma lei gl&#8217;intimò un secco <em>siediti</em> e il tono non ammise repliche. L&#8217;uomo aveva ubbidito, proprio come Seamus quando la sua pariglia di Hackney – su ordine della Signora – s&#8217;era fermata al ponte di Moorehaven Street.</p>
<p>«Invece credo che tu lo sappia, Duncan» la mente di Dahlia, nel frattempo, passeggiava a ritroso verso le brume di quel sobborgo fetido, rivedendosi abbigliata col cilindro, i pantaloni e la redingote del marito «L&#8217;orchidea, la malva, la kiwicha e l&#8217;ipomea. Sono i fiori che ami, no? Quelli che crescono al Gardenium&#8230; <em>Dove sbocciano i desideri</em>».</p>
<p>Il bordello si trovava piuttosto addentro al quartiere, affacciato su una piazza che annegava in una cirrotica foschia al miele. «È un posto che conosci bene.» gli rivelò.</p>
<p>Quei bassifondi erano uno sterpeto di budelli, canaletti e sottoscala in cui le ombre pulsavano come una vagina rorida di scolo e muffa; laggiù – tra efebi, pederasti, artistucoli oppiomani e nostromi sifilitici – Dahlia aveva camminato, urtando e scansando estranei, fino all&#8217;entrata del lupanare. Aleggiava un puzzo di pitali e carogne.</p>
<p>«Ma ultimamente» riprese lei «Dicono sia molto rischioso.»</p>
<p>Giunta all&#8217;ingresso, due ruffiani agghindati per la dipartita del buongusto le avevano bofonchiato un <em>siamo al completo</em>, <em>mister</em>, <em>se ne cerchi una qui attorno</em>, e così, senza scoraggiarsi, la donna aveva esplorato meglio i paraggi del casino; di lì a poco l&#8217;ultima conquista del suo adorato l&#8217;era apparsa mentre batteva i tacchi sotto un lampione all&#8217;angolo di Pelican Row. Corrispondeva alle descrizioni di Seamus e la guasta luce del gas ne umiliava le grazie delicate. Nel Siam o tra i selvaggi del Brunei – aveva pensato Dahlia – quella troia da vicolo sarebbe stata addirittura la sposa d&#8217;un sovrano. <em>Une fleur</em>.</p>
<p>«Corre voce» proseguì allora Lady Gallows «Che vi s&#8217;aggiri un maniaco.»</p>
<p>D&#8217;improvviso Duncan si ritrovò la moglie sulle ginocchia – a un solo respiro dal naso.</p>
<p>Nello sguardo d&#8217;ambra di lei, che gl&#8217;infilava in bocca il dito sporco di senape, covava una follia greca, gelida come le correnti dello Stige. «Ne ha scritto anche l&#8217;<em>Envoy.</em>» fece.</p>
<p>Era stata la meretrice ad avvicinarla per prima, sibilandole perversioni in una lingua che spirava a mo&#8217; di brezza tra i bambù, finché dai suoi occhi amigdaloidi non era emerso il luccichio della fame; quelle lusinghe aliene, via via, erano divenute carezze e infine un prezzo: <em>un&#8217; scelino</em>, <em>meilord</em>, <em>un&#8217; scelino po&#8217; tuo amori</em>. Chiedeva il triplo delle altre.</p>
<p>A quel punto, prendendola al braccio con garbo, Dahlia l&#8217;aveva condotta verso l&#8217;epitaffio del Duca di Broadsbury, dove Seamus aspettava il suo ritorno, e casa dopo casa, bottega dopo bottega, lei e la prostituta s&#8217;erano lasciate alle spalle i crapuloni di Willow Court.</p>
<p>«Gli hanno affibbiato un soprannome direi&#8230; <em>Pittoresco</em>» ironizzò Dahlia, sfilandogli il dito dalla bocca «Più d&#8217;uno, anzi» e mentre quelle labbra da regina di cuori sorseggiavano Malbec dal calice mezzo vuoto dell&#8217;uomo, i suoi occhi lo dominavano ancora «Il Demonio di Grendelwych, lo Squartatore di Willow Court&#8230; E non ultimo il Lupo Mannaro di Ponkert Lane. Forse è per questo che da un po&#8217; di tempo rincasi prima» azzardò sorridente «D&#8217;altronde, chi mai vorrebbe imbattersi in un mostro?»</p>
<p>«Stai delirando.» replicò agghiacciato Lord Gallows, ma la moglie glissò.</p>
<p>«È curioso, se ci pensi» lo invitò a riflettere «Cogliere piante non è un&#8217;arte tanto diversa dall&#8217;estirpare un cancro» ammise scivolandogli alle spalle, l&#8217;indolenza d&#8217;una serpe ctonia «Mi dici spesso che i tumori vanno rimossi con precisione assoluta, e ti garantisco che lo stesso vale per i fiori, quando li si raccoglie» sulla bocca della donna balenò un riflesso violaceo «Uno strattone troppo deciso può sdradicarli, uno debole rischia di sfilacciarne i petali o gli steli» e allora Dahlia lasciò scorrere le dita attorno al collo umidiccio del marito «Invece bisogna tagliare i gambi esattamente a metà e dunque&#8230; » la voce le divenne un soffio nero «&#8230; Serve una mano ferma.»</p>
<p>Lei l&#8217;aveva avuta.</p>
<p>Dopo intere settimane trascorse ad assumere rancori e astio come fossero un&#8217;infusione di stramonio, Lady Gallows aveva finalmente arrestato ogni suo tremore: il bisturi di Duncan aveva reciso la carotide di quel bocciolo asiatico con una tale maestria che gli schizzi di sangue non le avevano neppure lordato gli abiti. Seamus invece, da solerte famiglio, s&#8217;era poi occupato del cadavere e dell&#8217;arma, finché le tenebre di Grendelwych, brulicanti di sorci e corvi, non avevano inghiottito la loro carrozza che abbandonava l&#8217;epitaffio. Scomparendo, a Dahlia era sfuggito un sorriso alla visione di quelle interiora da puttana che nel presto futuro avrebbero concimato chissà quanti viticci e fili d&#8217;erba.</p>
<p>«Una mano ferma che non hai più» ribadì all&#8217;orecchio di Lord Gallows «E ti conviene accettare, mio dolce sposo» disse, mordicchiandogli un lobo «Che d&#8217;ora in avanti sarò tanto la destra che la sinistra del nostro corpo» il respiro di Dahlia scivolava nell&#8217;anima di Duncan come prussiato liquido «E io solamente deciderò a quale <em>carne</em> ti congiungerai» fu il <em>requiem aeternam</em>, l&#8217;ultima spalata di terra sul loro matrimonio dagli occhi di fanciulla e i crini d&#8217;incubo. La vanga era ai piedi della tomba e «Mi sembri pallido, caro» gli mormorò a quel punto «Forza, mangia&#8230; Prima che si freddi la scrofa.»</p>
<p>&nbsp;</p>
<p>E mentre Lady Gallows schioccava un bacio sulla fronte del marito, la Guardia Reale e gli Artiglieri di Ballycraig affidavano il regno di Giorgio Nono al giudizio della Storia.</p>
<p><em>Fuoco!</em> urlò il maggiore accanto alle batterie – e gli obici tuonarono la salva tra gli applausi della piazza e i cenni compiti dell&#8217;Arcivescovo, sotto il cui sguardo s&#8217;estendeva una prateria di gibus e velette che dal palco correva fino al peristilio dell&#8217;Athenaeum.</p>
<p>Sul feretro del Re Alchimista, intanto, piovevano fiori; garofani per lui e dalie a chi gli succedeva, i petali nivei come il viso coronato che ora fronteggiava i sudditi in festa.</p>
<p><em>Ita gloria patris regnum claravit</em>, sentenziò allora il presule, <em>ut clarabit filiae</em>, e così, sull&#8217;eco delle ultime cannonate, la sovrana fece un passo avanti: col globo nella sinistra e lo scettro ben saldo nella destra, Camelia Amaryllis Diana Traynor, Duchessa di Bloomsbury e Contessa di Kirkholm, ascendeva al trono – Camelia Prima il suo nome.</p>
<p>«Il re è morto» sancì lei, e la sua voce grandinò sopra la folla «Dio salvi la regina!»</p>
<p><img data-attachment-id="2712" data-permalink="https://www.lanuovacarne.it/mrs-gallows/mrsgallows/" data-orig-file="https://i2.wp.com/www.lanuovacarne.it/wp-content/uploads/2020/09/MrsGallows-scaled.jpg?fit=2065%2C2560&amp;ssl=1" data-orig-size="2065,2560" data-comments-opened="1" data-image-meta="{&quot;aperture&quot;:&quot;0&quot;,&quot;credit&quot;:&quot;&quot;,&quot;camera&quot;:&quot;&quot;,&quot;caption&quot;:&quot;&quot;,&quot;created_timestamp&quot;:&quot;0&quot;,&quot;copyright&quot;:&quot;&quot;,&quot;focal_length&quot;:&quot;0&quot;,&quot;iso&quot;:&quot;0&quot;,&quot;shutter_speed&quot;:&quot;0&quot;,&quot;title&quot;:&quot;&quot;,&quot;orientation&quot;:&quot;1&quot;}" data-image-title="MrsGallows" data-image-description="" data-medium-file="https://i2.wp.com/www.lanuovacarne.it/wp-content/uploads/2020/09/MrsGallows-scaled.jpg?fit=242%2C300&amp;ssl=1" data-large-file="https://i2.wp.com/www.lanuovacarne.it/wp-content/uploads/2020/09/MrsGallows-scaled.jpg?fit=525%2C651&amp;ssl=1" loading="lazy" class="size-large wp-image-2712 aligncenter" src="https://i1.wp.com/www.lanuovacarne.it/wp-content/uploads/2020/09/MrsGallows.jpg?resize=525%2C651&#038;ssl=1" alt="" width="525" height="651" srcset="https://i2.wp.com/www.lanuovacarne.it/wp-content/uploads/2020/09/MrsGallows-scaled.jpg?resize=826%2C1024&amp;ssl=1 826w, https://i2.wp.com/www.lanuovacarne.it/wp-content/uploads/2020/09/MrsGallows-scaled.jpg?resize=242%2C300&amp;ssl=1 242w, https://i2.wp.com/www.lanuovacarne.it/wp-content/uploads/2020/09/MrsGallows-scaled.jpg?resize=768%2C952&amp;ssl=1 768w, https://i2.wp.com/www.lanuovacarne.it/wp-content/uploads/2020/09/MrsGallows-scaled.jpg?resize=1239%2C1536&amp;ssl=1 1239w, https://i2.wp.com/www.lanuovacarne.it/wp-content/uploads/2020/09/MrsGallows-scaled.jpg?resize=1652%2C2048&amp;ssl=1 1652w, https://i2.wp.com/www.lanuovacarne.it/wp-content/uploads/2020/09/MrsGallows-scaled.jpg?w=1050&amp;ssl=1 1050w, https://i2.wp.com/www.lanuovacarne.it/wp-content/uploads/2020/09/MrsGallows-scaled.jpg?w=1575&amp;ssl=1 1575w" sizes="(max-width: 525px) 100vw, 525px" data-recalc-dims="1" /></p>
<p style="text-align: center;">Illustrazione in esclusiva di Diana Daniela Gallese. Potete ammirare le sue opere su <a href="https://www.behance.net/dianadgall5a6f?fbclid=IwAR2ys8GdY87X40x3blOUWbEXtw1o7a6avETn_BKdYwPtf24Qab_WsWwjIDk" target="_blank" rel="noopener noreferrer">Behance</a> e <a href="https://www.instagram.com/artemidiamoonshine/?hl=it&amp;fbclid=IwAR2Aq19FUCw37N8BzuFrSdzRr0bueinDuaecL8eMTmvHPBJGqJv2fjfeI_Q" target="_blank" rel="noopener noreferrer">Instagram</a></p><p>The post <a href="https://www.lanuovacarne.it/mrs-gallows/" target="_blank">Mrs. Gallows</a> first appeared on <a href="https://www.lanuovacarne.it/" target="_blank">la nuova carne</a>.</p>