---
title: Storie di gente felice
image: SQUADERNAUTI.jpg
created_at: 2020-10-23 08:00:47.000000000 Z
author: Squadernauti
layout: post
category: squadernauti
tags: squadernauti
original_link: https://squadernauti.wordpress.com/2020/10/23/storie-di-gente-felice/
---

<a href='https://squadernauti.wordpress.com/2020/10/23/storie-di-gente-felice/' target='_blank' > Leggi su Squadernauti</a>
<p>&nbsp;<br />
&nbsp;<br />
&nbsp;<br />
&nbsp;<br />
<DIV align="justify">Iperborea nel luglio del 2020 ha pubblicato (traduzione di Carmen Giorgetti Cima, postfazione di Ingrid Basso) <a href="https://iperborea.com/titolo/546/" target="_blank" rel="noopener"><em>Storie di gente felice</em></a> di <a href="https://it.wikipedia.org/wiki/Lars_Gustafsson" target="_blank" rel="noopener">Lars Gustafsson</a>: si tratta di dieci racconti usciti in Svezia nel 1981 e finora inediti in Italia.</p>
<p>Si tratta, per meglio dire, di dieci ricognizioni sul limite tra realtà e immaginazione, tra vero e plausibile, e sull’umana inclinazione a fluttuare di continuo da un versante all’altro del confine, per l’incapacità di adeguarsi al mero succedersi degli eventi ma anche di consegnarsi definitivamente alla dimensione fantastica.</p>
<p>In <em>Zio Sven e la rivoluzione culturale</em> un ricercatore, in Cina ai tempi della Rivoluzione culturale, si trova a fantasticare sul pensiero del presidente Mao, semplificandolo per l’urgenza di rinvenire un inedito punto di vista da cui interpretare il mondo e prefigurarne inediti sviluppi; ma una volta rientrato in patria è nuovamente costretto ad affrontare l’univocità della storia e quella della propria biografia.</p>
<p><a href="https://squadernauti.files.wordpress.com/2020/10/storie-di-gente-felice_323_cover_alta.jpg" target="_blank" rel="noopener"><img loading="lazy" data-attachment-id="3847" data-permalink="https://squadernauti.wordpress.com/2020/10/23/storie-di-gente-felice/storie-di-gente-felice_323_cover_alta/" data-orig-file="https://squadernauti.files.wordpress.com/2020/10/storie-di-gente-felice_323_cover_alta.jpg" data-orig-size="2388,4822" data-comments-opened="1" data-image-meta="{&quot;aperture&quot;:&quot;0&quot;,&quot;credit&quot;:&quot;&quot;,&quot;camera&quot;:&quot;&quot;,&quot;caption&quot;:&quot;&quot;,&quot;created_timestamp&quot;:&quot;0&quot;,&quot;copyright&quot;:&quot;&quot;,&quot;focal_length&quot;:&quot;0&quot;,&quot;iso&quot;:&quot;0&quot;,&quot;shutter_speed&quot;:&quot;0&quot;,&quot;title&quot;:&quot;&quot;,&quot;orientation&quot;:&quot;1&quot;}" data-image-title="Storie di gente felice_323_cover_alta" data-image-description="" data-medium-file="https://squadernauti.files.wordpress.com/2020/10/storie-di-gente-felice_323_cover_alta.jpg?w=149" data-large-file="https://squadernauti.files.wordpress.com/2020/10/storie-di-gente-felice_323_cover_alta.jpg?w=507" class="alignleft wp-image-3847" src="https://squadernauti.files.wordpress.com/2020/10/storie-di-gente-felice_323_cover_alta.jpg?w=179&#038;h=361" alt="" width="179" height="361" srcset="https://squadernauti.files.wordpress.com/2020/10/storie-di-gente-felice_323_cover_alta.jpg?w=179&amp;h=361 179w, https://squadernauti.files.wordpress.com/2020/10/storie-di-gente-felice_323_cover_alta.jpg?w=358&amp;h=722 358w, https://squadernauti.files.wordpress.com/2020/10/storie-di-gente-felice_323_cover_alta.jpg?w=74&amp;h=150 74w, https://squadernauti.files.wordpress.com/2020/10/storie-di-gente-felice_323_cover_alta.jpg?w=149&amp;h=300 149w" sizes="(max-width: 179px) 100vw, 179px" /></a>Ne <em>Le quattro ferrovie di Iserlohn</em> assistiamo a una serie di incontri che paiono più ipotetici che autentici, vista l’intimità che lega tra loro personaggi fino a pochi istanti prima sconosciuti gli uni agli altri; e l’ossessione della protagonista femminile per i tragitti dei treni giocattolo può essere metafora dell’attrazione suscitata dall’imprevedibilità della vita o dalla multiformità, potenzialmente infinita, della letteratura.</p>
<p>Un’affermazione informa di sé il racconto <em>L’arte di sopravvivere a novembre</em> e forse l’intera opera: “Nessuno sa che cosa sia un essere umano”, p. 54. Le figure che popolano <em>Storie di gente felice</em> sono infatti assai dotte e inclini alle sofisticazioni intellettuali (attitudine che coincide col più vistoso difetto del libro: ciò che l’autore intende esprimere non viene sempre declinato nell’azione ma talvolta, in modo un poco stucchevole, è esplicitato per bocca appunto dei personaggi): eppure i numerosi ragionamenti e dialoghi sulla rappresentazione e sulla mistificazione della realtà appaiono essi stessi come circolari e autoriferiti, incapaci di tramutarsi in gesti incisivi o quanto meno in progettualità solide.</p>
<p>Citiamo poi due racconti nei quali i protagonisti sembrano essere privi di ciò che comunemente si intende per sanità mentale. Ne <em>La Grandezza colpisce dove vuole</em>, il reale appare costantemente minaccioso a causa della mancanza di strumenti per leggerlo e dunque per riconoscerlo: “Non aveva parole per il mondo, e gli uccelli che si alzavano di colpo in volo erano uno dei mille modi in cui il mondo poteva diventare <em>inaffidabile</em>” (p. 149, corsivo nel testo). Al contrario, ne <em>L’uccello nel petto</em> la propria distanza psicologica dalla realtà viene reinterpretata in chiave difensiva, come estraneità rispetto a ciò che accade: “Non era nella sua vita che succedeva”, p. 180.</p>
<p>Non c’è speculazione, pare dirci Gustafsson, capace di raggiungere e mostrare il nucleo duro dell’universo, della vita; accumulare nozioni non fa che moltiplicare le possibili interpretazioni di qualcosa destinato comunque a rimanere lontano da noi, incommensurabile alle nostre potenzialità. Allora, forse, l’unico atteggiamento davvero plausibile è espresso dal protagonista di <em>Un racconto d’acqua</em>, che intuisce come il mondo vada semplicemente accolto nella sua illeggibilità, nella sua equidistanza da qualunque tentativo di costringerlo in una formula o di intenderlo come una concatenazione di avvenimenti legati tra loro dal principio di causalità. Il mondo, insomma, non coincide col senso: “Pensi, se fosse proprio un simile vuoto la verità sul mondo? Prenda per esempio questo lago. Certi giorni quando sono giù di morale ho l’abitudine di scendere sulla riva. I blocchi di roccia se ne stanno là fuori, enormi e pesanti, ognuno come un’asserzione che non si lascia confutare – e in momenti del genere vedo che il lago è sempre stato triste. Il mondo naturale è così. Siamo solo noi che cerchiamo di creare un senso”, p. 169.</div>
<p>&nbsp;<br />
&nbsp;<br />
&nbsp;</p>