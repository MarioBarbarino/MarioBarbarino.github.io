---
title: E allora nuota, Pinna
image: INUTILE.jpg
created_at: 2020-07-01 07:00:20.000000000 Z
author: Inutile
layout: post
category: inutile
tags: inutile
original_link: http://rivista.inutile.eu/2020/07/e-allora-nuota-pinna/
---

<a href='http://rivista.inutile.eu/2020/07/e-allora-nuota-pinna/' target='_blank' > Leggi su Inutile</a>
<iframe src="https://widget.spreaker.com/player?episode_id=34986931&amp;hide-likes=yes&amp;hide-comments=yes&amp;hide-sharing=yes&amp;hide-logo=yes" width="80%" height="80px" frameborder="0"></iframe>
<p>Se lo guardassi da lontano, vedresti un punto rosso su un fondo bianco. Come qualcuno che se n’è andato da un pezzo verso una meta di foschia, o di luce cieca.<br />
La baia di Puck è ghiacciata e Bart Piotrowski la sta fissando.<br />
Respira lungamente e la sua mole di quercia si muove piano. Lo senti mentre si schiarisce la voce dentro quella bocca minuta, stretta tra le guance larghe e gonfie, sempre rosse come dopo una corsa. I suoi occhi piccoli adesso guardano il molo.<br />
È nato a Wiele, nella Pomerania centrale, ma ogni estate, sul sedile posteriore della <em>Syrena</em> dei suoi, attraversava tutta la voivodatale per Kowale più la superstrada fino a Puck, e passava un mese al mare.<span id="more-11594"></span></p>
<p>Quando compì undici anni, suo padre Andrej Piotrowski spese gli ultimi 1700 <em>zloty</em> per comprare un francobollo con la faccia baffuta del presidente Lech Wałesa stampata sopra. Seguiva quell’uomo fin dai tempi dei Solidarność, con la giacca da marinaio e il crocifisso al collo, agitando in aria l’indice e il medio in segno di vittoria; pianse quando lo arrestarono nell’ottantuno e pianse quando vinse le elezioni libere, nove anni dopo. Ma quel giovedì di settembre non seppe che farsene della sua democrazia se gli restavano 1700 <em>zloty</em> nel portafogli.<br />
Scrisse sul retro di una busta bianca il nome di Aniela Piotrowski, via Fratelli Cervi 3, Rozzano, Italia. La faccia di Wałesa sparì dentro la cassetta rossa della <em>Poczta</em> e lasciò la Polonia un mese prima di lui, della moglie e di Bart. </p>
<p>Ogni anno, per le feste, tornano a Wiele, nella grande casa a graticcio dei nonni Piotrowski. Non si trattengono mai più di una settimana, è il tempo che basta per andarsene con la voglia di tornare.<br />
Sono giornate calde di sonni digestivi e lunghe chiacchiere, però, questa mattina, la conversazione è durata poco. Quando Bart è uscito, il nonno stava spalando la neve dal viottolo e voleva sapere dove andasse così presto. Lui glielo ha detto.<br />
E che ci vai a fare?<br />
Vado a riprendermi una cosa. </p>
<p>Ora è qui, con la giacca rossa fino alle ginocchia, che guarda il molo. Sta pensando a Pinna, un bambino senza un dito che dodici anni fa era lui.<br />
Pinna perché alla mano destra manca il pollice, non è voluto crescere. Oligodattilia vuol dire che all’estremità del polso hai quattro raggi lunghi e uguali come la ventrale arrotondata di un luccio.<br />
In questo istante Bart ha la sua pinna in tasca e vuole salire sul molo di Puck.<br />
Muove un passo e gli altri a seguire. Sale adagio i gradini in larice del pontile e si ferma, la sinistra sul corrimano levigato.<br />
Proprio al fondo c’è il <em>Restauracja</em> di Piotr, con gli oblò bordarti di verde e i pesci arancioni dipinti sui muri, cucina solo pesce fritto e, anche se è inverno, tiene una finestra sempre aperta. Lo osserva, gli sembra lontanissimo.<br />
Si guarda attorno ed è solo. L’ultima volta che è stato qui era agosto e c’erano molte persone, ognuna con dodici anni meno di adesso. </p>
<p>Senti i suoi passi grandi mentre cammina fino al termine delle assi, di lì in poi solo mare bianco e asciutto, fino alla fine del golfo, dove le onde sono già sveglie.<br />
Si siede sull’orlo del pontile e la sua testa crespa di rame scuro si volta e non vede nessuno. È solo. Punta un piede sulla lastra opaca che ricopre la baia e buca quell’acqua fossile per lasciarla respirare. Sta guardando il suo volto riflesso lì dentro e sa – lo sai – che deve essere più o meno uguale alla sua faccia nell’acqua quel giorno, quando si agitava sgomenta tra le onde grigie.<br />
<em>E allora nuota, Pinna. </em></p>
<p>Bart alza la testa piano e si volta di nuovo, non c’è nessuno, non c’è nessun bambino, neanche uno tutto biondo pettinato a modo, che lo odia e che ride forte, che china quella conchiglia rigata di capelli chiarissimi sopra un rotolo di corde dure e gli lega le gambe e lo spinge nell’acqua. Che lo guarda con gli altri mentre lui conta le quindici punte della chiesa di San Piotra i Pawła per rimanere a galla e che lo tira fuori dopo troppo non so quanto tempo come una rete rigonfia di spigole che si sfonda a terra umida di occhi e di bocche tradite. </p>
<p>Adesso è qui sul pontile e non accade niente.<br />
Si alza, lo vedi, a fatica. Ritto sulla schiena guarda il mare e la chiesa lontana, conta le quindici punte, guarda i lampioni a campanula verniciati di blu, il pontile, gli oblò, gli scalini, le case pastello con gli infissi bianchi, la statua del generale Josef Haller e la città di Puck e tutta la penisola di Hel. Vuole vedere tutto, di nuovo. E portarselo via così, con dodici anni di più, insieme a questo inverno e al suo viso barbuto, che non è più quello di quando era bambino.<br />
Cammina sulle sue gambe, torna sulla spiaggia ed è asciutto. L’ultimo ricordo del molo sarà questo qui. </p>
<p>Tu sei seduto al tavolo, col cappotto già indosso e i capelli biondi sistemati all’indietro a righe dritte e sottili. Piotr sta riordinando lo scaffale dei liquori, alza lo sguardo e non capisce perché hai lasciato il tuo <em>Makrela</em> a metà. Gli dici Un’attimo, vado e torno, lascio tutto qui. Apri la porta ed esci dal ristorante, Bart c’è ancora. Lo guardi camminare sulla spiaggia, non è lontano, qualche gradino, poi il molo e ancora qualche gradino, ti ci vorrebbe meno di un minuto.<br />
Però spingi la porta e rientri. Quando sfili la sedia dal tavolo fa un rumore troppo acuto; ti sistemi e guardi fuori dalla finestra. Bart cammina lentamente, si volta verso il mare. Lo segui con gli occhi, fin che puoi.</p>
<p>Oggi è l’ultimo giorno dell’anno e Bartosz Piotrowski si è ripreso il molo. </p>