---
title: Sulla morte di Samuel Paty, 16 ottobre 2020
image: LA_LETTERATURA_E_NOI.jpg
created_at: 2020-10-20 05:00:00.000000000 Z
author: La letteratura e noi
layout: post
category: la-letteratura-e-noi
tags: la-letteratura-e-noi
original_link: https://www.laletteraturaenoi.it/index.php/il-presente-e-noi/1276-sulla-morte-di-samuel-paty,-16-ottobre-2020.html
---

<a href='https://www.laletteraturaenoi.it/index.php/il-presente-e-noi/1276-sulla-morte-di-samuel-paty,-16-ottobre-2020.html' target='_blank' > Leggi su La letteratura e noi</a>
<div class="feed-description"><p><img src="https://www.laletteraturaenoi.it/images/samuelpaty.jpg" alt="samuelpaty.jpg" />&nbsp;Nessun insegnante può sentire o leggere la notizia della decapitazione di Samuel Paty, il collega francese “punito” per il contenuto di una sua lezione sulla libertà di espressione, senza provare sgomento, rabbia, paura. (La notizia di una <em>decapitazione</em>. Non una coltellata, non un colpo di pistola, nemmeno una bomba: una testa mozzata e mostrata su Twitter, la versione domestica dei video mostruosamente efferati dell’Isis). Ma ci sono altri dettagli inquietanti. La lezione del collega sulle vignette su Maometto risale al 5 ottobre. L’omicidio è maturato nell’arco delle due settimane successive, durante le quali Samuel Paty è stato minacciato e sottoposto a una campagna diffamatoria sui social da parte dei genitori degli allievi. Inoltre, intorno alla figura dell’assassino prende corpo un folto gruppo di parenti fondamentalisti, poi fermati dalla polizia, se non una vera e propria rete di contatti con il terrorismo islamico. Non è un irrazionale gesto di violenza isolata. Da tempo si è rotto qualcosa nella società francese e nella sua scuola, quello spazio <em>idealmente</em> aperto e libero in cui si prende la parola tutti insieme.</p>
<p>Al centro della tragedia, ancora una volta, le vignette di <em>Charlie Hebdo</em>. Evidentemente lì c’è una piaga purulenta che non riusciamo a sanare. E non è strano, perché quelle vignette sono il punto di conflagrazione di una molteplicità di questioni che non è facile tenere insieme senza che esplodano: libertà di espressione, illuminismo, modernità, tolleranza, blasfemia, diffamazione, sensibilità culturali, universalismo e culturalismo, ritorno del barbarico nel cuore stesso della civiltà della tecnica, ordine pubblico e sicurezza, impotenza della scuola a educare alcuni figli di immigrati ai valori della convivenza in società multietniche (ma per i giovani <em>banlieusard</em> francesi non dovrebbe essere del tutto improprio parlare di “figli di immigrati”? Non sono francesi da due, tre generazioni? La domanda vale anche al netto del fatto che l’omicida in questo caso fosse ceceno e non provenisse dalle ex colonie).</p>
</div>