---
title: Skam Italia | Microcar
image: IN_FUGA_DALLA_BOCCIOFILA.jpg
created_at: 2020-10-26 19:00:20.000000000 Z
author: In fuga dalla bocciofila
layout: post
category: in-fuga-dalla-bocciofila
tags: in-fuga-dalla-bocciofila
original_link: http://www.infugadallabocciofila.it/skam-italia/
---

<a href='http://www.infugadallabocciofila.it/skam-italia/' target='_blank' > Leggi su In fuga dalla bocciofila</a>
<p style="text-align: justify;"><span style="font-weight: 400;">Sostiene Giulia che al liceo i nostri compagni guidassero le macchinine.</span><span id="more-6465"></span></p>
<p style="text-align: justify;"><span style="font-weight: 400;">Dice liceo, Giulia, intendendo quell’istituto scolastico, un tempo potremmo dire rinomato e adesso non saprei, forse non più tanto, che abbiamo frequentato entrambe senza mai incontrarci o anzi, incontrandoci anche varie volte, ma sempre evitando la pratica degradante del salutarsi tra annate differenti.</span></p>
<p style="text-align: justify;"><span style="font-weight: 400;">‘84, ‘85, in pratica un abisso.</span></p>
<p style="text-align: justify;"><span style="font-weight: 400;">Le macchinine, invece, sono quelle del genere Smart senza essere tuttavia Smart davvero – senza prendersi, per così dire, neanche questa responsabilità (ovvero incarnare il principio stesso di automobile ridicola per fighetti) e preferendo afferire alla categoria dei veicoli microscopici senza nome – oggetti indegni dalla consistenza di lattine, apparecchi di morte che si regalano ai vecchi sperando di sbarazzarsene in incidenti orribili e che secondo Giulia sono invece tutt’altra cosa: mezzi di trasporto forse non ultra brandizzati ma in ogni caso portatori di status. Uno status, dice lei, che in definitiva è quello di una persona priva di peli sotto le ascelle eppure già pronta a ereditare un numero X di proprietà immobiliari, iscriversi a una costosa università privata (area marketing) e fondare una startup nel settore del vino che non andrà mai in attivo ma chi se ne frega.</span></p>
<p style="text-align: justify;"><span style="font-weight: 400;">Si chiede, Giulia, come è possibile che non ricordi le macchinine, dato che erano letteralmente dappertutto.</span></p>
<p style="text-align: justify;"><span style="font-weight: 400;">Mi domanda dove mi trovassi, con esattezza, per cinque anni di seguito, quando tutti uscivano dalle micro portiere dei loro micro mezzi per entrare a scuola o viceversa, e io rispondo che ero proprio lì, sul marciapiede lurido in via della Colonna a sentirmi male per i cicchini fumati, troppi o troppo in fretta, e che di macchinine ne avrò viste al massimo tre ed erano certo di gente esterna, dei fidanzati universitari di tizie ricche e improbabili che all’epoca non frequentavo e che nessuno sano di mente avrebbe dovuto frequentare a quell’età.</span></p>
<p style="text-align: justify;"><span style="font-weight: 400;">Spiego a Giulia, che sta armeggiando con Netflix, come il telefilm per adolescenti senza dubbio ben scritto e osannato da tutti che stiamo fruendo in sessioni militaresche da sette ore a botta non abbia niente a che vedere con la realtà, e che anche tralasciando il fatto delle macchinine è proprio 100% impossibile, a sedici anni, avere capelli costantemente puliti o vestiti non dico decenti, ma giusto un filo sopra l’asticella dell’imbarazzo, mentre qui i protagonisti hanno la pelle così fresca che potresti sbucciarla, e se li osservi bene ti accorgi che somigliano tutti a qualche attore famoso.</span></p>
<p style="text-align: justify;"><span style="font-weight: 400;">Giulia mi guarda, e so che non è più sicura di conoscermi.</span></p>
<p style="text-align: justify;"><span style="font-weight: 400;">So che mentre sbocconcella il dessert, pochissimo per volta, sta valutando il modo più indolore di comunicarmi che in realtà lei al liceo i capelli li lavava continuamente, e che non emanava affatto odori immondi come me e quei selvaggi dei miei conoscenti, che poi ero convinta fossero anche i suoi ma devo essermi sbagliata. Vuole dirmi, questo è certo, che se mia madre concedeva una o al massimo due docce la settimana, preferendo la tecnica di lavaggio detta “a pezzi”, più rapida e igienica, forse era a causa delle sue origini contadine e del mestiere di maestra elementare, che l’avevano abituata a miasmi peggiori. Ma rimane in silenzio, e si limita a fornire così poca attenzione al crème caramel (ho finito il mio da secoli e sarei disposta a uccidere per averne ancora) da implicare tra noi un baratro strutturale, simile a quello tra caste indiane, o tra diverse razze di cani. Poi posa la forchettina, allontana il piatto ancora pieno e mentre mi concentro al massimo per ignorarlo fa: “Comunque io ne conoscevo, di persone con le macchinine. E anche di quelle ricche, che festeggiavano i diciottesimi in villa. E anzi, ti dirò di più: a quelle feste, se mi invitavano, io ci andavo anche. Non per la cosa in sé, sia ben chiaro, ma per la pura esperienza sociologica”.</span></p>
<p style="text-align: justify;"><span style="font-weight: 400;">E dunque è così che stanno le cose.</span></p>
<p style="text-align: justify;"><span style="font-weight: 400;">Giulia, fiorita di sedici primavere, non solo era immune a roba indegna quale il sebo in eccesso, i fluidi fuori controllo e i pantaloni peruviani a righine, ma si mescolava, perfettamente a suo agio, a tamarri in abiti Valentino – rifiutando di schifarli a priori in quanto ricchi e dunque cattivi e quasi sempre di destra – dopo averne pesato il potenziale arricchente.</span></p>
<p style="text-align: justify;"><span style="font-weight: 400;">Dov’ero io mentre lei danzava il valzer, a mezzanotte e con l’orchestra al completo, c’era la luna magari; in quei momenti, dove mi trovavo? Forse in luoghi pieni di piccioni malati, a bere alcolici schifosi in cento da una sola bottiglia, ripetendo frasi che non significavano nulla, che erano nient’altro che banalità.</span></p>
<p style="text-align: justify;"><span style="font-weight: 400;">Dico a Giulia che ci andavo anch’io, alla fine, alle feste; ed è possibile che una volta mi ci abbiano portata con la macchinina.</span></p>
<p style="text-align: justify;"><span style="font-weight: 400;">È ovvio però che non mi crede.</span></p>
<p style="text-align: justify;"><span style="font-weight: 400;">Fa finta perché è tardissimo, perché la notte è fredda anche se è solo ottobre; ma in verità lo sa che sto mentendo, e si capisce che non vede l’ora di sbattermi fuori di casa.</span></p>
<p style="text-align: justify;"><span style="font-weight: 400;">Allora mi alzo, biascico di un impegno il giorno successivo e mi avvio all’ingresso. </span></p>
<p style="text-align: justify;"><span style="font-weight: 400;">Prima di sprangare la porta, Giulia mi mette in mano un sacchetto dell’Esselunga, che aprirò già in strada. </span></p>
<p style="text-align: justify;"><span style="font-weight: 400;">Contiene il suo avanzo di dessert. </span></p>
<p style="text-align: justify;"><span style="font-weight: 400;">Ce l’ha rovesciato così, direttamente dal piatto.</span></p>