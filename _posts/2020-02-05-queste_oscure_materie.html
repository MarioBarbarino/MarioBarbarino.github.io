---
title: Queste oscure materie
image: INUTILE.jpg
created_at: 2020-02-05 08:00:49.000000000 Z
author: Inutile
layout: post
category: INUTILE
tags: INUTILE
original_link: http://rivista.inutile.eu/2020/02/queste-oscure-materie/
---

<a href='http://rivista.inutile.eu/2020/02/queste-oscure-materie/' target='_blank' > Leggi su Queste oscure materie</a>
<iframe src="https://widget.spreaker.com/player?episode_id=22363323&amp;hide-likes=yes&amp;hide-comments=yes&amp;hide-sharing=yes&amp;hide-logo=yes" width="80%" height="80px" frameborder="0"></iframe>
<p>Del 1998 ricordo la traversa di Di Biagio contro la Francia, la pizza e il <em>Topolino</em> dopo il catechismo del sabato, le serate passate a leggere i Piccoli Brividi.<br />
E poi il mutuo: il mutuo lo ricordo più di ogni altra cosa.<br />
I miei iniziarono a parlarne che stavamo per trasferirci in una casa più grande perché mia madre era incinta. In quel periodo l’attesa del mutuo aveva monopolizzato ogni angolo di conversazione, ogni movimento.<span id="more-11366"></span><br />
Visti i miei dieci anni, c’erano diverse cose che mi chiedevo senza trovare risposta: perché le caccole non si possono mangiare, perché comprare le scarpe due numeri più grandi, che cos’è il mutuo.<br />
«Speriamo che ce lo diano,» diceva sempre mio padre mentre fumava una Marlboro rossa dietro l’altra.<br />
Nessuno volle spiegarmi che cos’era – sono cose da grandi, dissero i miei &#8211; così mi decisi a indagare per conto mio. Una mattina, a scuola, mi diressi dritto dritto da Fabio Parentini: era un grande esperto di Mini 4VD e Pokémon, e rivolgermi a lui mi sembrò la soluzione più logica.<br />
«Il mutuo è un signore albanese» disse.<br />
Di tutte le cose che mi ero immaginato, a quello non avevo proprio pensato.<br />
«Come sarebbe albanese?» risposi.<br />
«Albanese» ripeté con una sicurezza che non ammetteva repliche. «Mio padre odia il mutuo. Mio padre odia gli albanesi. Il signor Mutuo è albanese. Mi sembra chiaro».<br />
Non vedevo crepe in quel ragionamento, mi sembrava una cosa piuttosto sensata e anzi mi chiesi come avevo fatto a non capirlo da solo.<br />
Ma per quale motivo mettersi un signore Albanese in casa?</p>
<p>La faccenda si fece più seria quando un giorno mio padre entrò tutto contento in casa sventolando una lettera: la richiesta di mutuo era stata accettata.<br />
Per partecipare ai festeggiamenti si mosse pure mia nonna, immobile sulla poltrona dal 1987.<br />
Rimasi sveglio tre giorni e tre notti filate, in attesa, ma il signor Mutuo non si fece vedere. La risposta mi fu presto data: non era un signore. Era un bambino.<br />
A confessarlo senza volerlo fu mia madre, che all’uscita da scuola, parlando con le altre mamme, disse che noi il mutuo l’avevamo preso di dieci anni.<br />
Ne fui sconcertato.<br />
Avevo una sorella che stava per nascere, c’ero già io che avevo dieci anni, e ci mettevamo a prendere un altro bambino?<br />
«È solo l’inizio» disse Fabio Parentini, alle prese con l’Album dei calciatori Panini. «Niente sarà più come prima».<br />
Era vero.</p>
<p>Dopo qualche mese, iniziarono i divieti. A cena fuori non si può andare perché c’è il mutuo; La bicicletta nuova non si può comprare perché c’è il mutuo; Il super Nintendo non si può comprare perché c’è il mutuo. Anche i vestiti, che prima andavamo a comprare all’Upim o alla Standa, non me li compravano più. Mia madre si faceva passare quelli ancora buoni dai vicini, che avevano due figli poco più grandi di me.<br />
La cosa iniziò a diventare fastidiosa. Intanto perché questo mutuo ancora non si era mai nemmeno presentato, ma soprattutto cosa fregava al mutuo se io andavo a cena o volevo una bici?<br />
Continuai a indagare, e tra una ricreazione e l’altra scoprii che quasi tutti avevano un mutuo a casa. Qualcuno anche già grandicello, di trent’anni.<br />
Capii che la situazione era tragica quando una sera, non riuscendo a dormire, andai in cucina a bere. Vidi mia madre seduta, accartocciata come una vecchia fotografia tenuta troppo tempo nel portafoglio, che cantilenava: questo mese non ce la facciamo.<br />
Piangeva piano.<br />
Feci finta di nulla e tornai a letto, deciso a scoprire la verità.</p>
<p>Il giorno dopo, a scuola, Andrea Faggioli si fece avanti. Era un bambino così grasso che anche visto di profilo sembrava preso di petto. Disse che dovevamo saperne di più, che anche a casa sua le cose non erano più come prima, che era il momento di capire con cosa avevamo a che fare.<br />
Ma non scoprimmo alcunchè e per qualche mese smettemmo di parlarne o pensarci, lasciando passare il tempo senza fare niente – attività fondamentale per chiunque voglia davvero combinare qualcosa.<br />
Un pomeriggio di giugno io e gli altri eravamo seduti sul muretto in mattoni rossi della piazzetta vicino casa. Il sole cuoceva l’asfalto, ondulava l’aria e faceva brillare le bottiglie rotte incastrate sui muri in costruzione.<br />
Avevamo costruito con i fili d’erba alcuni cappi per lucertole e ce ne stavamo in attesa delle prede.<br />
«Una volta un tizio ne ha presa una grande come un cane» disse Loris. Facemmo finta di niente, attenti a non far rumore. «Se l’è portata in giro come al guinzaglio,» aggiunse.<br />
«Bugiardo,» rispose Andrea.<br />
«No che non sono bugiardo. Me l’ha detto mio cugino più grande, lui l’ha sentito al bar».<br />
<em>Ma certo, il bar: l’ho sentito al bar, l’hanno detto al bar, al bar si dice che.</em><br />
Al bar, senza dubbio, sapevano cosa fosse un mutuo.<br />
Mi alzai di scatto e dichiarai solenne: «domani andiamo al bar».</p>
<p>Io, Fabio Parentini, Andrea Faggioli e Loris Leoni ci trovammo alla fontana, proprio davanti al circolo.<br />
I vecchi, seduti sulla strada, guardiani sulla soglia, osservavano le macchine passare senza perdersene una.<br />
Il problema principale, una volta entrati nel Bar, sarebbe stato comprendere la lingua. Con il tempo, i vecchi avevano sviluppato una capacità linguistica che permetteva lo svolgimento di conversazioni complesse con il solo utilizzo di monosillabi e sporadiche parole.<br />
Una volta attraversata la strada, fu subito chiaro che le cose non sarebbero state facili.<br />
Dietro le nostre spalle arrivò un cacciatore, giacca mimetica e tutto il resto. Uno dei seduti fece un cenno della testa, e presero a parlare.<br />
«Aa,» disse. («Guarda chi arriva».)<br />
«Oh,» rispose l’altro. («Ciao, torno ora».)<br />
«Ma?» («Preso nulla?».)<br />
«Mmm». («Macchè, giornataccia».)<br />
«No?». («Nulla nulla?».)<br />
«Bah». («Davvero guarda, ho perso tempo».)<br />
«Eee». («Non ci credo, dai».)<br />
«Ooo». («Te lo giuro».)<br />
«Via via». («Va bene, allora ciao».)<br />
«Vai». («Ci si vede».)<br />
Ci facemmo coraggio ed entrammo.<br />
Una nebbia fitta e grigia volteggiava sul soffitto, entrava dentro dalle narici e si depositava in gola, togliendo il respiro.<br />
Loris Leoni, che era stato al Bar un paio di volte con suo cugino, tra un colpo di tosse e l’altro spiegò che ci saremmo dovuti dirigere verso il bancone.<br />
«È li si che <em>si chiede</em> le cose» disse.<br />
Solo Fabio Parentini era abbastanza alto da poter superare il bancone e parlare con il barista. Noi potevamo solo appoggiare le mani sul granito e rimanere appiccicati in quel liquido misto di cedrate, vini sporchi, e saliva.<br />
Il barista ci guardò incuriosito, e ci chiese cosa volevamo.<br />
«Un caffè,» suggerì Loris a Fabio. «<em>Si</em> vuole un caffè».<br />
«Quattro caffè», disse Fabio. «Mi raccomando però, corretti».<br />
Si girò verso di noi e ci spiegò che suo padre lo prendeva sempre corretto, e che se non l’avesse specificato avremmo fatto la figura dei bambini e c’avrebbero rifilato un caffè sbagliato: la copertura sarebbe saltata all’istante.<br />
Bel colpo, pensammo.<br />
Il barista sorrise guardando di sottecchi gli altri personaggi che gravitavano lì intorno. Potevano venire dal paese accanto come da Marte, tanto erano diversi dalle maestre o dai nostri genitori: sembravano stare in piedi per miracolo, storti com’erano. Aspiravano forte un tiro dietro l’altro dalle loro sigarette, ma la cenere non cadeva mai. Di lavoro facevano gli angoli del bar.<br />
«Ecco qui,» disse il barista poggiando le tazze sul bancone.<br />
Non potevamo fallire: tutti adesso erano concentrati su di noi in attesa di quel rito, perché il principio di conservazione della provincia va garantito, costi quel che costi.<br />
Il tempo rallentò fino a fermarsi, come se fossimo all’interno di un orizzonte degli eventi da dove si può vedere il sole esplodere e dietro il sole mille stelle e mille altre ancora.<br />
Afferrammo le tazzine bollenti e buttammo giù tutto d’un sorso.<br />
Un attimo dopo eravamo fuori, a sputare e trattenere gli urti del vomito, già barcollanti.<br />
Dietro le nostre spalle, i vecchi ridevano.</p>
<p>Non seppi più niente di quella storia per anni, fino a quando mia madre radunò tutta la famiglia in salotto e annunciò che il mutuo <em>si era estinto</em>.<br />
Finalmente tutto mi fu chiaro: il mutuo era un dinosauro.</p>