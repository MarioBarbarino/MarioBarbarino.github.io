---
title: Venezia 77, premi e considerazioni finali. Il Leone d’oro al modesto ‘Nomadland’
image: MILENA.jpg
created_at: 2020-09-14 07:00:32.000000000 Z
author: Milena
layout: post
category: milena
tags: milena
original_link: http://www.rivistamilena.it/2020/09/14/venezia-77-premi-e-considerazioni-finali-il-leone-doro-al-modesto-nomadland/
---

<a href='http://www.rivistamilena.it/2020/09/14/venezia-77-premi-e-considerazioni-finali-il-leone-doro-al-modesto-nomadland/' target='_blank' > Leggi su Milena</a>
<p style="text-align: justify;">Anche quest&#8217;anno al Mostra del Cinema di Venezia va in archivio. Al di là dei film belli o brutti, quelli amati o detestati, la cosa più importante a questo giro è che questa manifestazione si sia tenuta e che tutto si sia svolto nel migliore dei modi. In un momento storico così difficile per tutti noi, la Mostra è stata un momento di vita. Proviamo, comunque, a fare qualche considerazione conclusiva e qualche commento sui premi e sulle opere passate in questi giorni al Lido.</p>
<p style="text-align: justify;"><strong>Il Leone d&#8217;oro</strong></p>
<p style="text-align: justify;"><img class="alignright" src="https://pmcvariety.files.wordpress.com/2020/08/nomadland-francis-mcdormand.jpg?w=1000" alt="Nomadland' Review: Frances McDormand Embraces Vagabond Life - Variety" width="250" height="141" />Come si sa, il massimo premio è andato a <em>Nomadland</em>, terzo lungometraggio di <strong>Chloé Zhao</strong>, regista sino-americana, nata a Pechino trentotto anni fa. Come accade ormai praticamente a ogni edizione che si è tenuta negli ultimi anni, a essere premiato è il film produttivamente più forte (sarà distribuito in sala da Searchlight Pictures, cioè dalla <strong>Disney</strong>), quello sulla cui affermazione i <em>bookmaker</em> avevano scommesso prima ancora che la Mostra cominciasse, senza che nessuno lo avesse neanche visto. Al di là delle considerazioni politiche, che pure dovrebbero avere la loro importanza, <em>Nomadland </em>è un film poco più che sufficiente. Esso ruota intorno a Fern, una donna, interpretata da una sempre brava <strong>Frances McDormand</strong>, che ha perduto la sua casa in seguito alla chiusura dell&#8217;azienda per cui lavorava (e che dava anche alloggio ai suoi dipendenti) e si è ridotta a vivere dentro il suo <em>minivan</em>. La sua vicenda porta lo spettatore a conoscere altri personaggi che si trovano nella sua condizione e che, a differenza della McDormand, sono veri nomadi. Il film ci racconta la storia (vera) di alcuni di essi, e lo spettatore può così apprendere i motivi che li hanno costretti a vivere dentro un <em>camper</em>, scoprendo che le ragioni non sempre sono di natura economica. <em>Nomadland </em>parte dunque da un&#8217;idea affascinante e suggestiva, quella di mescolare <em>fiction</em> e cinema del reale, e ha senz&#8217;altro una prima parte (meno di metà film) che funziona piuttosto bene, soprattutto quando a prevalere è la dimensione corale. La regista e sceneggiatrice decide poi di dare esclusivo spazio alla protagonista, e il film perde via via d&#8217;interesse, sviluppando alcune sottotrame inessenziali e tutt&#8217;altro che avvincenti, arrivando stancamente verso la conclusione, appesantita da un eccesso di finali. Non aiuta, inoltre, la colonna sonora di <strong>Ludovico Einaudi</strong>, ridondante e invasiva al punto che, in una sequenza, Zhao la inserisce addirittura a coprire una bella canzone <em>country </em>suonata dal vivo da un gruppo di uomini. Per questa ragione, <em>Nomadland</em>, sebbene non manchi di qualche momento in cui l&#8217;emozione arriva in maniera anche forte, è un film più astuto che profondo, un po&#8217; ruffiano e privo di asperità, che sceglie di smussare gli spigoli e di blandire lo spettatore. Tra l&#8217;altro, la regista dirigerà <em>The Eternals, </em>il nuovo film Marvel in uscita nel 2021, e quindi tutto torna. Come buona parte dei vincitori delle ultime edizioni, il vincitore del Leone d&#8217;oro comincia da Venezia la sua corsa verso gli Oscar dell&#8217;anno prossimo. Onestamente, la giuria avrebbe potuto rischiare un po&#8217; di più. E ora tu, Chloé, dove la trovi la forza morale e lo spirito per fare un film come<em> The Rider</em>?</p>
<p style="text-align: justify;"><strong>Gli altri premi</strong></p>
<p style="text-align: justify;"><img class="alignleft" src="https://i1.wp.com/www.anonimacinefili.it/wp-content/uploads/2020/07/wife-of-a-spy.jpg?resize=1200%2C600" alt="Wife of a Spy: lo spy drama di Kyoshi Kurosawa va bene giusto per la TV generalista [recensione] | Anonima Cinefili" width="228" height="114" />Se il Leone d&#8217;oro di un Concorso (va detto) tutt&#8217;altro che entusiasmante non è la scelta migliore che la presidente <strong>Cate Blanchett</strong> e i suoi co-giurati potessero fare, non molto meglio è andata con il Gran Premio, assegnato a <em>Nuevo Orden </em>del messicano <strong>Michel Franco</strong>. Con le vittorie negli scorsi anni di <strong>Guillermo Del Toro</strong>, <strong>Alfonso Cuarón</strong> e del venezuelano Lorenzo Vigas (prodotto da <strong>Guillermo Arriaga</strong> e dallo stesso Franco), questo premio conferma lo strano gemellaggio tra la Mostra e il grande Paese centroamericano, a dire il vero non sempre meritevole di tutti i premi che gli piovono copiosamente addosso a ogni edizione, quasi come se ci fosse un tacito accordo. <em>Nuevo Orden </em>è un&#8217;opera che racconta una rivolta prima popolare e poi militare in un Messico in cui le disparità economiche sono diventate ormai insopportabili. Ma, dopo una prima mezz&#8217;ora molto potente, il film finisce per incartarsi, diventando narrativamente confuso e prolisso, stilisticamente autocompiaciuto e politicamente ambiguo, rivelando la sua natura sostanzialmente reazionaria. Il Leone d&#8217;argento per la regia è andato al grande <strong>Kiyoshi Kurosawa</strong> per <em>Wife of a Spy</em>, melodramma spionistico ambientato nella città di Kobe alla viglia dell&#8217;entrata in guerra del Giappone. Omaggio al cinema classico giapponese, <em>Wife of a Spy </em>è un buon film, non certamente il punto più alto nella carriera di un regista strepitoso. Tuttavia, è un premio cui ci sentiamo di plaudire e vale come tardivo riconoscimento, come il regista stesso ha sottolineato nel suo discorso di ringraziamento, per un cineasta straordinario. Il Premio della Giuria è andato ad <strong>Andrej Končalovskij</strong> per il poco entusiasmante <a href="http://www.rivistamilena.it/2020/09/07/venezia-77-giorno-6-a-orizzonti-arriva-un-grande-film-italiano/"><em>Dear Comrades!</em></a>, resoconto di una strage di operai nella Russia post-staliniana, opera polverosa e un po&#8217; ovvia. Da registrare la Coppa Volpi inspiegabile a un <strong>Pierfrancesco Favino</strong> incolore e ben poco in scena per <em><a href="http://www.rivistamilena.it/2020/09/04/venezia-77-giorno-3-claudio-noce-ricorda-suo-padre-ma-sbaglia-il-film/">PADRENOSTRO</a> </em>di <strong>Claudio Noce</strong> (c&#8217;è però da dire che la compagine attoriale maschile era piuttosto dimessa), l&#8217;unico italiano ad andare a premio, e quella per la migliore attrice a <strong>Vanessa Kirby</strong> per <em>Pieces of a Woman, </em>brutto film (come sempre) dell&#8217;ungherese <strong>Kornél Mundruczó</strong>, che ha al suo attivo un lungo piano sequenza iniziale di circa trenta minuti che mette in scena gli ultimi momenti di un parto.</p>
<p style="text-align: justify;"><strong>Delusi e sconfitti: le nostre scelte</strong></p>
<p style="text-align: justify;"><img class="alignright" src="https://www.shockwavemagazine.it/wp-content/uploads/2020/09/QUO_VADIS__AIDA-scaled-1.jpg" alt="Venezia 77: Quo vadis, Aida? di Jasmila Žbanić - Recensione - Shockwave Magazine" width="212" height="115" />Come detto, in un Concorso poco esaltante, senza capolavori e con pochissimi grandi autori, il Leone sarebbe potuto andare a chiunque, prima che il raccomandatissimo <em>Nomadland</em> arrivasse a sparigliare le carte. Premesso ciò, c&#8217;era almeno un grande film che è stato completamente ignorato: si tratta di<em><a href="http://www.rivistamilena.it/2020/09/03/venezia-77-giorno-2-jasmila-zbanic-apre-il-concorso-con-un-grande-film/"> Quo vadis, Aida?</a> </em>della bosniaca <strong>Jasmila Žbanić</strong>, che racconta con una messinscena potente la strage di Srebenica durante la guerra dei Balcani. Delusione anche per Rai Cinema e i suoi tre film: se <em><a href="http://www.rivistamilena.it/2020/09/08/venezia-77-giorno-7-a-notturno-di-gianfranco-rosi-manca-letica-dello-sguardo/">Notturno</a> </em>di <strong>Gianfranco Rosi</strong> era un&#8217;opera eticamente problematica e <em>Le sorelle Macaluso </em>di <strong>Emma Dante</strong> un film troppo piccolo per ambire a grandi riconoscimenti, dispiace veder tornare a casa a mani vuote un&#8217;opera fresca e coraggiosa come <a href="http://www.rivistamilena.it/2020/09/05/venezia-77-giorno-4-arriva-la-miss-marx-femminista-di-susanna-nicchiarelli/"><em>Miss Marx</em> </a>di <strong>Susanna Nicchiarelli</strong>, regista le cui quotazioni sono sempre più in rialzo. Uno dei nostri film del cuore, anch&#8217;esso fuori dal <em>palmarès</em>, è stato il sottile e bellissimo <em><a href="http://www.rivistamilena.it/2020/09/06/venezia-77-giorno-5-arriva-lappassionante-the-world-to-come-di-mona-fastvold/">The World to Come</a> </em>di <strong>Mona Fastvold</strong>, storia d&#8217;amore omosessuale che vede protagoniste Elizabeth Waterston e ancora Vanessa Kirby. Forse le precedenti vittorie di <em>Brokeback Mountain </em>e, a Cannes, de <em>La vita di Adèle</em> hanno fatto considerare il tema un po&#8217; troppo inflazionato.</p>
<p style="text-align: justify;"><strong>Altre visioni</strong></p>
<p style="text-align: justify;"><img class="alignleft" src="https://www.sentieriselvaggi.it/wp-content/uploads/2020/07/cover1300-1.jpg" alt="Venezia77 - City Hall: Frederick Wiseman ritorna a Boston - SentieriSelvaggi" width="232" height="107" />Le cose migliori e le migliori sorprese sono venute tutte fuori dal Concorso: segnaliamo <a href="http://www.rivistamilena.it/2020/09/09/venezia-77-giorno-8-arriva-city-hall-il-nuovo-capolavoro-di-frederick-wiseman/"><em>City Hall</em></a>,<em> </em>il nuovo documentario di <strong>Frederick Wiseman</strong>, Fuori Concorso, sull&#8217;attività municipale della città di Boston e del suo sindaco Walsh, e alcune opere inserite in &#8220;Orizzonti&#8221;, che quest&#8217;anno è tornata a essere il polmone verde della manifestazione. Da ricordare, in questa sezione, almeno <a href="http://www.rivistamilena.it/2020/09/07/venezia-77-giorno-6-a-orizzonti-arriva-un-grande-film-italiano/"><em>Guerra e pace </em></a>di <strong>Massimo D&#8217;Anolfi </strong>e<strong> Martina Parenti</strong> (per distacco, il miglior film italiano presente al Lido), gli iraniani <em>Wasteland </em>di <strong>Ahmad Bahrami</strong> (che ha convinto anche la giuria presieduta da Claire Denis che gli ha conferito il premio come Miglior film) e <em>A Careless Crime </em>di <strong>Shahram Mokri</strong>, uno splendido e fulgido esempio di come si possa fare un film al tempo stesso profondamente teorico e potentemente politico, <em>Yellow Cat</em> di <strong>Adlikhan Yerzhanov</strong>, opera lunare e sublime a metà strada tra Chaplin e Aki Kaurismäki. Un discorso a parte meritano <em>Hopper/Welles</em>, una lunga intervista, da poco ritrovata, di <strong>Orson Welles</strong> a Dennis Hopper all&#8217;indomani del successo clamoroso di <em>Easy Rider</em>, e <a href="http://www.rivistamilena.it/2020/09/11/venezia-77-giorno-10-la-coppia-rezzamastrella-al-lido-con-lanarchico-samp/"><em>Samp</em></a> di <strong>Antonio Rezza</strong> e <strong>Flavia Mastrella</strong>, un oggetto meravigliosamente squinternato e inafferrabile piombato come un UFO in una manifestazione poco avvezza a dare spazio al cinema italiano più indipendente.</p>
<p><strong>L&#8217;organizzazione</strong></p>
<p style="text-align: justify;">Questa 77° edizione sarà ricordata come quella del Covid 19. La manifestazione, che molti avrebbero preferito non si facesse, è stata fortemente voluta dagli organizzatori, e i fatti hanno dato loro ragione. Ci sono state alcune incertezze iniziali: il nuovo sistema di prenotazione anti-code online è andato in tilt dopo poche ore, scatenando le ire e le ironie degli accreditati stampa. Inoltre, gli addetti ai lavori hanno appreso troppo tardi la notizia che in sala stampa non ci sarebbero stati PC a disposizione degli accreditati, e questa resta un disservizio (soprattutto per quanto concerne il sistema di comunicazione) che si spera non si ripeta più. A parte questo, la macchina organizzativa messa in campo dalla Biennale ha retto molto bene, tutto si è svolto nella maniera più ordinata possibile e c&#8217;è stato un clima relativamente disteso, con la possibilità di vedere tutti i film risparmiando l&#8217;inutile perdita di tempo delle lunghe file per entrare in sala. La notizia, quindi, in questo caso è che, curando con la massima precisione tutti gli aspetti, è possibile svolgere eventi sontuosi e importanti come la Mostra d&#8217;arte cinematografica, e di questo ne hanno beneficiato tutti. Per questo, in ogni caso, quest&#8217;anno ci sentiamo di dire davvero: Viva la Biennale! Viva il cinema!</p>
<p style="text-align: justify;"><em>©RIPRODUZIONE RISERVATA – Ne è consentita esclusivamente una riproduzione parziale con citazione della fonte, Milena Edizioni o </em><a href="http://www.rivistamilena.it">www.rivistamilena.it</a></p>
<iframe src="http://www.facebook.com/plugins/like.php?href=http%3A%2F%2Fwww.rivistamilena.it%2F2020%2F09%2F14%2Fvenezia-77-premi-e-considerazioni-finali-il-leone-doro-al-modesto-nomadland%2F&amp;layout=button_count&amp;&amp;width=450&amp;action=like&amp;colorscheme=light" scrolling="no" frameborder="0" allowTransparency="true" style="border:none; overflow:hidden; width:450px;height:20px;margin-top:5px;"></iframe>