---
title: Roseamanus
image: SPORE.png
created_at: 2020-09-28 12:00:00.000000000 Z
author: Spore
layout: post
category: SPORE
tags: SPORE
original_link: https://sporerivista.wordpress.com/2020/09/28/roseamanus/
---

<a href='https://sporerivista.wordpress.com/2020/09/28/roseamanus/' target='_blank'> Leggi su + item.title</a>
<p class="has-text-color" style="color:#2aa67d;">di Daniele Colantonio.</p>



<hr class="wp-block-separator is-style-wide" />



<span id="more-822"></span>



<p>Sente le urla provenire dalla città, il rumore delle roncole sui crani, dei forconi piantati nel petto. Il suo cuore è un corvo in gabbia dopo uno sparo, fa un rumore di tamburi assordanti. Oltre le siepi, a poche decine di metri, il suono scomposto degli inseguitori: lo cercano sotto le pietre, negli alberi cavi, come una serpe. È stremato, Tristan, il sudore gli cola nelle ferite, la sua mente oscilla da una debole coscienza a visioni disfattiste. Una parte di sé gli dice fermati, lasciati prendere, è finita, l&#8217;altra vuole resistere, avvertire gli altri nei casermoni periferici. Si ferma in una radura a riprendere fiato, la schiena piegata, le mani sulle ginocchia. Gli tremano i polsi, sente le gambe sconquassate dalla debolezza. Devo trovare una <em>struttura </em>in cemento, continua a ripetersi, o diventerò concime per i campi – un minuto di riposo, un minuto soltanto&#8230; Crolla sul prato, il respiro affannato crea onde verdi sull&#8217;erba, la ferita gli rilascia una lunga bava rossa sulla coscia sinistra. Una nuvola, per un attimo, ricopre il sole, sulla schiena sente il gelo di un inverno prematuro, o è solo la paura del contagio che ormai sborda dalla città vecchia. Arriverà presto nella sua comunità, non risparmierà nessuno, si farà strada sugli scalini di cemento scheggiati, tra le balconate e i corridoi lividi, viaggerà nelle vene degli inquilini, sui loro letti ingialliti. Arriverà anche da sua madre, sul balcone, incantata dal richiamo della pestilenza&#8230; Crede di poter cancellare l&#8217;angoscia semplicemente chiudendo gli occhi. Tutto quello che è fuori, pensa, non è mai esistito. Quello che non vedo scompare.</p>



<p>Quando riemerge dal buio il mondo è ancora lì, a opprimerlo. Si ritrova su un letto di foglie gelate, le gambe irrigidite, le mani nel fango. Il cielo si è ingiallito, l&#8217;aria è immobile. Una lucertola gli passa vicino la testa, non ha paura di lui quando stende il braccio sull&#8217;erba: lo guarda come una cosa già morta. Sono solo un insetto, pensa, un insetto che si nasconde tra le rovine. È ora di andare. Si rimette in piedi poggiandosi a una roccia, sente il polso tremare. I capillari nella sclera gli rilasciano scariche luminose: per un tempo che gli sembra eccessivo si ritrova in un mondo di luci impazzite. Si sente così confuso che ora, davanti a sé, in un intreccio di rami, crede di vedere una chiazza grigia non casuale<em>. </em>Un cavalcavia? Può essere, ma le linee squadrate dell&#8217;oggetto sono ancora equivocabili. Le voci degli inseguitori sono sempre più lontane: lo hanno perso, si sono dimenticati di lui, hanno trovato un&#8217;altra preda. Gli viene da urlare. Ora che suo padre è senza vita, nella città vecchia, intorno al corpo l&#8217;ombra secca del sangue, vuole farsi stanare e mettere fine alla storia. <em>Ma c&#8217;è anche tua madre, Tristan, pensa anche a lei, alle sue mani farsi nere, piagarsi&#8230;</em> Ci pensa davvero, e la rabbia ritorna, più violenta di prima. Si fa avanti scansando i rami, ignorando le spine. Aveva ragione: è un cavalcavia, quello, su una strada deserta, tra cespugli di ortiche e sambuchi. Lo raggiunge trascinando il corpo, mentre gli occhi, lentamente, gli si ribaltano nelle orbite.</p>



<p class="has-text-align-center">*</p>



<p>…intorno al fuoco, ricordi? Il pane cotto sulla brace, passato di mano in mano, lo sguardo preoccupato degli anziani. Sembra un tempo remoto ma è giusto l&#8217;altro giorno, poco prima di partire con tuo padre. Manolete, con gli occhi velati dalla cataratta, annusava l&#8217;aria e diceva: «Ascolta, figliolo: è vero, il cemento ci <em>protegge</em>, ma non credo possa nulla contro tutto questo. Quando le mura bruciano è ora di fuggire, o di innalzare barricate. Quando la storia che racconti sembra l&#8217;ultima possibile, è ora di spegnere il fuoco e andare a dormire&#8230;». Prima di disperdere il gruppo, Manolete ti raccontòdi quando il nonno, da piccolo, gli narrava la leggenda dei <em>Roseamanus, </em>che qualche anno dopo il padre gli disse di aver visto davvero, in città, dentro le gabbie<em>. «</em>Hanno una rosa nera nel palmo», ti diceva, disegnandoti un cerchio nella mano. «Gli occhi ancora familiari, ma distanti e raggelati. Poi le radici del male percorrono tutto il corpo, fino al cervello, e dove prima riposavano i ricordi ora è tutto bruciato. E diventerà fame, follia, distruzione&#8230;». Ricorda, Tristan, quando l&#8217;ultimo tizzone, dell&#8217;ultimo fuoco, si spense quasi con un risucchio di luce e uno schiocco. Poi il buio inghiottiva tutto, nell&#8217;aria un concerto di finestre serrate, di porte sprangate. Meglio entrare in casa, ti dicevano, basta bivaccare nei cortili, è pericoloso. In camera tua, la sera, rileggevi le pergamene di Manolete, ricostruivi la storia:</p>



<p class="has-text-align-left" style="line-height:2;">                               <em>Da quando l&#8217;Obelisco delle Bende venne innalzato nella piazza centrale&#8230;</em><br>                              <em> Da quando il potere lo elesse come simbolo di Verità&#8230;</em><br>                               <em>Da quando qualcuno si prostrò, adorante, sotto la sua ombra&#8230;</em><br>                               <em>Ecco, da allora cominciò la lunga coda della fine.</em></p>



<p>Tuo padre aggiunse che da qualche mese, dall&#8217;obelisco, era partito un richiamo che alcuni non riuscivano a ignorare. «Ne vengono sedotti perché non hanno altro da venerare». Nel dire questo guardava tua madre, gli si inumidivano gli occhi. Ricorda bene, Tristan, il calore dell&#8217;ultimo fuoco, il gelo delle sere successive, i volti impauriti dietro le persiane. Tutti con il sospetto nel cuore, a carezzare i palmi delle persone amate. Ma tu sei ancora vivo, Tristan, non lo senti il cemento grattarti la schiena?</p>



<p class="has-text-align-center">*</p>



<p>Sul cavalcavia, quasi incosciente, sente le ferite animarsi: la danza delle piastrine, la discesa del sangue, la chiusa della pelle. I piccoli tagli sulle mani scompaiono in fretta, lo squarcio sul fianco invece è profondo, si fa strada tra le costole, ha bisogno di qualche minuto per rimarginarsi. Mentre pensa a cosa fare la cicatrice da rossa diventa rosa e gli si arriccia, come se qualcuno gli tirasse la pelle dalla schiena. Manolete aveva ragione, il cemento è la madre che guarisce ogni male – proprio ogni male, Tristan? Si asciuga gli occhi con la maglietta, si guarda intorno. In lontananza, verso le mura della città vecchia, tra l&#8217;azzurro del cielo e i tetti delle case, colonne di fumo nero, fuochi sulle torri. I contagiati si riversano nelle campagne come un fiume pestilenziale, le autorità in fuga, in cerca di un riparo. Un riparo nel deserto. Vorrebbe riavvolgere il tempo, dissolvere tutto come un sogno scartato.</p>



<p class="has-text-align-center">*</p>



<p>La notte prima di partire per la città vecchia, Tristan fece un sogno inquietante: vide sua madre in mezzo al grano, rigido come filo spinato. I capelli neri, nonostante il vento, le cadevano sulle spalle, immobili come radici, le mani sulle braccia, le unghie piantate nella pelle. Si avvicinava a lei mentre i fili acuminati del grano gli firmavano crudelmente le gambe. Si fermava poco dietro la sua ombra, nell&#8217;aria il suo profumo di vaniglia e sementi. Solo allora la madre, con le gambe piantate al suolo, si avvitava sul bacino per mostrare una faccia senza pace, i lineamenti scossi da una danza sincopata. Poi le mani puntute le scomparivano nel ventre e una rosa tumorale si cibava di lei, trasformandola in un tronco morto. Era da giorni che sorvegliava sua madre, la vedeva ogni sera sul balcone a osservare la città vecchia, bisbigliando parole oscure: «Quella voce, Tristan&#8230; Non riesco a ignorarla, proprio non riesco&#8230;». Ne rimaneva stordita, priva di volontà, allora l&#8217;accompagnava a letto e le accarezzava la fronte fino a che non prendeva sonno. Fino a quella mattina, in cui Tristan, turbato dal presentimento, salì con il padre sul carro per recarsi in città. Visti i tempi, un contadino svendeva riso e grano, aveva promesso al padre una ventina di sacchi a pochi spiccioli. Nessuno della comunità si era offerto di accompagnarli, erano tutti terrorizzati. Il padre sentiva di non avere alternative e poi potevano fare un&#8217;unica spedizione e magari passare dall&#8217;armaiolo a ritirare le asce, le loro erano state rubate qualche giorno prima. Lungo il tratturo, Tristan vedeva i contadini nei campi di zucche nella stessa posa di sua madre in sogno, con le braccia avvinghiate sul grembo. Quando prima si piegavano in raccolta ora li vedeva piantati come pali, a girare la testa al loro passaggio. Tutti cattivi presagi, come quegli uomini truci, davanti alle mura della città, con quello strano sorriso sul volto, e quella donna che si prodigò a lasciarli passare, tenendo a bada uno stuolo di braccianti con la bava alla bocca. «Hanno solo paura», diceva loro, le mani coperte da guanti, gli occhi opachi. Era chiaro cosa stava succedendo, Tristan vedeva suo padre combattuto tra la scelta di subire un assalto e patire la fame. Gli fece coraggio: «Andiamo avanti papà, ce la caveremo». Ma quando raggiunsero la piazza del mercato il bancone del contadino era stato rovesciato, lui in terra delirava: «Non ho più nulla da darvi, fuggite, fuggite via!». Fu allora che sentirono il clangore alle loro spalle. La donna guantata se ne stava dritta sul carro ormai requisito, in semicerchio la ferraglia bavosa dei braccianti, sempre più minacciosa. Scapparono in un vicolo, verso i portali, poi da lì sarebbero scomparsi nei campi. Suo padre, con il fiato grosso, gli diceva che era giunto il momento di dividersi, almeno lui, suo figlio, poteva salvarsi. Poi qualcuno gli sbarrò la strada e li ferì entrambi, Tristan riuscì a vedere, per l&#8217;ultima volta, gli occhi di suoi padre tra i fendenti degli assalitori: gli dicevano vai, figlio mio, corri adesso che puoi! Quindi il sangue, i soldi sparsi sul selciato, la fuga. Almeno mia madre, pensò Tristan, almeno lei posso salvarla. Che le sua mani non diventino scure, nodose, prive di dolcezza.</p>



<p class="has-text-align-center">*</p>



<p>Imbocca il sentiero con gli occhi cerchiati dalla debolezza, il fianco richiuso, la bava rossa ormai secca sui pantaloni. A poco meno di un chilometro il casermone di famiglia, una montagna fatiscente. Decide di allungare il passo, vorrebbe correre ma non ne ha le forze, deve gestire le poche che gli rimangono. Sul fronte occidentale, uno sbocco di vita: figure in processione contro un cielo livido che comincia a farsi rosso. Raggiunge il cortile interno del casermone e si guarda intorno: porte spalancate, gemiti, strani segni sulle mura. Si accorge che qualcuno fugge dal perimetro del cortile e forse lo accerchia. Solo qualche cane, si dice, solo qualche cane. Ma c&#8217;è dell&#8217;altro: del fumo nero sbuca da una porta, una mano collassa dietro uno stipite, rumore di tavoli rovesciati, di vetri spaccati. Una voce delicata, da dietro un colonnato, sussurra il suo nome. Era meglio rimanere nel bosco, pensa, a vedere il cielo farsi nero. Di nuovo quella voce, ora più limpida: il suo nome viene ripetuto più volte, come un mantra. Una donna dai lunghi capelli neri gli si avvicina a testa bassa, gli gira intorno, gli riempie il naso di un profumo strano: vaniglia e sementi lasciati marcire sotto la pioggia. La figura tiene i capelli davanti al viso, come se si vergognasse del suo sguardo. Alza una mano e gli raggiunge il mento, glielo sfiora. Dice ancora il suo nome ma stavolta con un filo di fiato, come se gli costasse fatica, poi gli apre il palmo davanti e gli chiede scusa. No, neanche tutto il cemento del mondo può nulla contro questa smisurata ferita&#8230; Un gruppo di uomini gli si apre intorno, ma Tristan li ignora, rimane a guardare la mano di sua madre che racchiude un fiore nero. Se l&#8217;aspettava irrigidita e invece è soffice come un tempo e la carezza che gli regala è ancora un dono. Solo ora, con la gravità di un gesto definitivo, la madre alza la fronte e gli mostra due occhi insostenibili che gli si spengono davanti, come gli ultimi tizzoni dell&#8217;ultimo fuoco.</p>



<hr class="wp-block-separator is-style-wide" />



<p class="has-text-color" style="color:#2aa67d;">Daniele Colantonio, frusinate, romano di adozione. Ha studiato cinema in corsi regionali, scrive da molto prima di esserne capace. Ha lavorato per dieci anni come commesso prima che un licenziamento collettivo lo liberasse. I suoi racconti sono apparsi su Verde Rivista, Neutopia, e (a breve) Malgrado le mosche.&nbsp;<br><br>Immigine: Marta Viviani (tratta dal libro <em>Every single day </em>(2019/2020) tecniche di incisione tradizionale e digitale). Marta Viviani nasce in provincia di Siena nel 1992. Da quando ha ricordi coltiva l&#8217;interesse per l&#8217;arte visuale e la comunicazione attraverso le immagini, passione che la porta a studiare all&#8217;Accademia di Firenze e a specializzarsi in Grafica d&#8217;Arte a Bologna, città dove adesso risiede, dove lavora e dove si è avvicinata al mondo dell&#8217;illustrazione.&nbsp;I suoi lavori sono frutto di una continua ricerca sulla forma, sul linguaggio, sul contenuto: un dialogo tra le tecniche tradizionali della grafica, l&#8217;incisione e l&#8217;impiego delle nuove tecnologie.</p>