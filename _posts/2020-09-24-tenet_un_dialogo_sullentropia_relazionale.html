---
title: Tenet | Un dialogo sull’entropia relazionale
image: IN FUGA DALLA BOCCIOFILA.png
created_at: 2020-09-24 09:00:28.000000000 Z
author: In fuga dalla bocciofila
layout: post
category: IN FUGA DALLA BOCCIOFILA
tags: IN FUGA DALLA BOCCIOFILA
original_link: http://www.infugadallabocciofila.it/tenet-un-dialogo-sullentropia-relazionale/
---

<a href='http://www.infugadallabocciofila.it/tenet-un-dialogo-sullentropia-relazionale/' target='_blank'> Leggi su + item.title</a>
<p style="text-align: justify;">«Una relazione è come un sistema naturale, tende sempre a raggiungere un equilibrio perfetto».</p>
<p style="text-align: justify;">«Spiegati meglio».</p>
<p style="text-align: justify;">«Ricordi la grotta che abbiamo visitato la scorsa estate?»</p>
<p><span id="more-6350"></span></p>
<p style="text-align: justify;">«Sì, la ricordo».</p>
<p style="text-align: justify;">«La guida ci disse che la temperatura interna era sempre di 16 gradi, estate e inverno, perché era un ambiente chiuso, che non interagiva con niente. Tant’è che nessun animale viveva lì dentro».</p>
<p style="text-align: justify;">«Se non sbaglio ci viveva un gamberetto microscopico».</p>
<p style="text-align: justify;">«Sì, è vero. Ricordi di cosa si nutriva?»</p>
<p style="text-align: justify;">«Materia organica in decomposizione, credo».</p>
<p style="text-align: justify;">«Si accontentava di poco, come noi del resto».</p>
<p style="text-align: justify;">«Noi ci accontentiamo?»</p>
<p style="text-align: justify;">«Io sì, ma so che non dovrei».</p>
<p style="text-align: justify;">«Perché?».</p>
<p style="text-align: justify;">«Perché è sintomo di pigrizia. Per esempio, ora potrei aggiungere del ghiaccio a questo tè al limone, ma anche se lo facessi, i cubetti si scioglierebbero e il tè ritornerebbe all’attuale temperatura. Dunque mi accontento di berlo direttamente così, caldo».</p>
<p style="text-align: justify;">«Cosa vorresti, che i cubetti congelassero il bicchiere?»</p>
<p style="text-align: justify;">«Non sarebbe male. A te non piacerebbe?»</p>
<p style="text-align: justify;">«Sì, ma credo sia impossibile».</p>
<p style="text-align: justify;">«A volte si può sperare che accada, l’impossibile. Ma in natura tutto segue le sue regole, e una di queste dice che un cubetto di ghiaccio non congelerà mai un bicchiere di tè».</p>
<p style="text-align: justify;">«A meno che non mettiamo il bicchiere in freezer».</p>
<p style="text-align: justify;">«Non sarebbe la stessa cosa».</p>
<p style="text-align: justify;">«Per quale motivo?»</p>
<p style="text-align: justify;">«Perché lì congeleresti tutto. Bloccheresti lo scorrere del tempo all’interno del bicchiere. Sarebbe un po’ come barare».</p>
<p style="text-align: justify;">«Quello mi piacerebbe».</p>
<p style="text-align: justify;">«Barare?»</p>
<p style="text-align: justify;">«No, bloccare il tempo, e muovermici dentro. Avanti e indietro. Ma come dici tu, in natura tutto segue le sue regole».</p>
<p style="text-align: justify;">«Esatto, e le regole dicono che si può andare solo in una direzione. Se ora stringessi il bicchiere, il calore della mia mano farebbe aumentare la temperatura del tè. E se riuscissi a produrne abbastanza, potrei portarlo all’ebollizione sino a farlo evaporare. Ma se smettessi di stringerlo, potrei tornare ad avere il tè freddo e i cubetti di ghiaccio?»</p>
<p style="text-align: justify;">«No. Sarebbe impossibile».</p>
<p style="text-align: justify;">«Si può sempre sperare che accada, l’impossibile. Oppure si può agire. Per esempio, se ora ti dessi uno schiaffo, in che direzione andrebbe la nostra relazione?»</p>
<p style="text-align: justify;">«Perché mi vuoi dare uno schiaffo?»</p>
<p style="text-align: justify;">«Non ti voglio dare uno schiaffo».</p>
<p style="text-align: justify;">«Allora perché l’hai detto?»</p>
<p style="text-align: justify;">«Supponevo…».</p>
<p style="text-align: justify;">«Non ti capisco».</p>
<p style="text-align: justify;">«Te l’ho detto. Una relazione è come… come questo bicchiere di tè: gli elementi che lo compongono interagiscono e si scambiano energia, sino a che non raggiungono un equilibrio perfetto. A quel punto è necessario che un agente esterno intervenga, affinché si produca un cambiamento che riporti il tempo a scorrere. Un cubetto di ghiaccio, uno schiaffo. Che differenza fa?»</p>
<p style="text-align: justify;">«Non si può lasciare tutto sospeso in quell’equilibrio?»</p>
<p style="text-align: justify;">«Certo, se ci si accontenta. Ma quando quell’equilibrio è raggiunto, e nessun processo può più avvenire all’interno del sistema, significa solo una cosa…»</p>
<p style="text-align: justify;">«… credo di non volerlo sapere».</p>
<p style="text-align: justify;">«Puoi vederla in prospettiva: non è solo il destino di ogni relazione umana, ma dell’intero universo».</p>